bhāvanākramastṛtīyaḥ

mahāyānasūtrāntanayapravṛttānāṃ saṃkṣepato bhāvanākramaḥ kathyate| tatra yadyapi bodhisattvānāmaparimito'pramāṇādibhedene
bhagavatā samadhirupadiṣṭaḥ, tathāpi śamathavipaśyanābhyāṃ sarve
samādhayo vyāptā iti| sa eva śamathavipaśyanāyuganaddhavāhī mārgastāvat kathyate| uktaṃ
ca bhagavatā-

nimittabandhanāj janturatho doṣṭhulabandhanāt|

vipaśyanāṃ bhāvayitvā śamathaṃ ca vimucyate|| iti|

tasmāt sakalāvaraṇa-prahāṇārthina śamathavipaśyane sevanīye| śamathabalena svālambane cittam
aprakampyaṃ bhavati nivātasthitapradīpavat| vipaśyanayā yathāvad dharmatattvāvagamāt samyagjñānālokaḥ
samutpadyate, tataḥ sakalam āvaraṇaṃ prahīyate, andhakāravad ālokodayāt|

ata eva bhagavatā catvāryālambanavastūni yogināṃ nirdiṣṭāni| nirvikalpapratibimbakam, savikalpapratibimbakam,
vastuparyantatā, kāryapariniṣpattiśca| tatra śamathena yat sarvadharmapratibimbakaṃ
buddhādirūpaṃ cādhimucyālambyate tena nirvikalpapratibimbakam ucyate| tatra bhūtārthanirūpaṇāvikalpābhāvān
nirvikalpakam ucyate| yathāśrutodgṛhītānāñca dharmāṇāṃ pratibimbakam
adhimucyālambyata iti kṛtvā pratibimbakam ucyate| tad eva pratibimbakaṃ yadā vipaśyanayā
vicārayati yogī tattvādhigamārthaṃ tadā savikalpapratibimbakam ucyate, tattvanirūpaṇavikalpasya
vipaśyanālakṣaṇasya tatra samudbhavāt| tasyaiva ca pratibimbasya svabhāvaṃ nirūpayan
yogī darpaṇāntargatasvamukha-pratibimbapratyavekṣaṇena svamukhagatavairūpyāṇāṃ viniścayavat,
sarvadharmāṇāṃ yathāvat svabhāvāvagamāt| yadā vastu paryantatālakṣaṇāṃ tathatāṃ
pratibidhyati, tadā vastuparyantatāvagamāt prathamāyāṃ bhūmau vastuparyantatālambanam ucyate|
tato bhāvanāmārgeṇa pariśiṣṭāsu bhūmiṣvoṣadhirasāyanopayogād iva krameṇa viśuddhataratamakṣaṇodayād
āśrayaparāvṛttau satyām, āvaraṇa-prahāṇalakṣaṇa-kāryaparisamāptiryadā bhavati
tadā buddhabhūmau tad eva jñānaṃ kāryapariniṣpattyālambanam ucyate|

tad evam anena kiṃ darśitaṃ bhavati ? śamathavipaśyanābhyāṃ samastavastuparyantatādhigamo bhavati|
tena cāvaraṇaprahāṇalakṣaṇā kāryapariniṣpattiravāpyate| tad eva ca buddhatvam| ato
buddhatvādhigamārthinā śamathavipaśyane sevanīye| yastu te na sevate tasya naiva vastuparyantatādhigamo
nāpi kāryapariniṣpattiriti| tatra śamathaścittaikāgratā| vipaśyanā bhūtapratyavekṣeti
saṃkṣepād āryaratnameghādau bhagavatā śamathavipaśyanayorlakṣaṇam uktam| tatra yoginā
śīlaviśuddhayādau śamathavipaśyanāsaṃbhāre sthitena sarvasattveṣu mahākaruṇām utpādya,
samutpādita-bodhicittena śrutacintābhāvanāyāṃ prayoktavyam|

tatra prathamaṃ tāvad yogī bhāvanā-kāle sarvam itikaraṇiyaṃ parisamāpya kṛtamūtrapurīṣaḥ kaṇṭaka-svarādirahite
mano'nukūle pradeśe sthitvā mayā sarvasattvā bodhimaṇḍe niṣpādayitavyā
iti viniścayan, sakalajagadabhyuddharaṇāśayo mahākaruṇām āmukhīkṛtya, daśadigavasthitān sarvabuddhabodhisattvān
pañcāṅgena praṇipatyāgrato buddhabodhisattvān pīṭhādau sthāpayitvā anyatra
vā yathāvat tebhyaśca yathāruci pūjāstavanaṃ kṛtvā svapāpaṃ pradeśya, sakalasdya jagataḥ
puṇyam anumodya, mṛdutarasukhāsane vairocanabhaṭṭārakabaddhaparyaṅkeṇa ardhaparyeṅkeṇa
vā niṣadya nātyunmīlite nātinimīlite nāsikāgravinyaste cakṣuṣī kṛtvā, nātinamraṃ nātistabdham
ṛjukāyaṃ praṇidhāyāntarmukhāvarjitasmṛtirupaviśet| tataḥ skandhau samau sthāpayet|
śiro nonnataṃ nāvanatam ekapārśve niścalaṃ sthāpayitavyam| kiṃ tarhi nābhipraguṇā nāsikā sthāpayitavyā|
dantoṣṭhaṃ mṛdu sthāpanīyam| jivhā copari dantamūle sthāpanīyā| āśvāsapraśvāsāstu
na saśabdā nāpi śthūlā nāpi tvaritāḥ karaṇīyāḥ| kiṃ tvasaṃlakṣayamāṇāṃ mandaṃ mandamanābhogena
yathā praviśeyurnirgaccheyurvā tathā karaṇiyam|

tatra prathamaṃ tāvad yogī yathādṛṣṭaśrute tathāgatavigrahe cittaṃ sthāpayitvā śamathaṃ niṣpādayet|
tañca tathāgatavigraham uttaptakanakāvadātaṃ lakṣaṇānuvyañjanālaṃkṛtaṃ parṣanmaṇḍalamadhyagataṃ
nānāvidhairupāyaiḥ sattvārthaṃ kurvantaṃ prābandhikena manasikāreṇa tadguṇābhilāṣaṃ
samupādāya layauddhatyādīn vyupaśamayya tāvad dhyāyed yāvat sphuṭataraṃ puro'vasthitamiva
taṃ paśyet| tataḥ tasya tathāgatavigrahapratibimbakasyāgatigatiṃ nirūpayato vipaśyanāṃ
bhāvayati| tataścaivaṃvidhaṃ vicintayet| yathedaṃ tathāgatavigrahapratibimbakaṃ na kutaścid
āgataṃ nāpi kvacid gamiṣyati tiṣṭhadapi svabhāvaśūnyam ātmātmīyarahitaṃ tathā eva sarvadharmāḥ
svabhāvaśūnyā āgatigatirahitāḥ pratibimbopamāḥ, bhāvādirūparahitā iti vicāryoparatavicāreṇa
nirjalpaikarase manasā tattvaṃ bhāvayan yāvadicchaṃ tiṣṭhet| ayaṃ ca samādhiḥ
pratyutpannabuddhasaṃmukhāvasthitasamādhirnirdiṣṭaḥ| asya cānuśaṃsā vistaratastatraiva sutre
bodhayitavyā|

etāvatā prakāreṇa sarvadharmasaṃgraho bhavati, tatra cittam upanibadhya layauddhatyādipraśamena
śamathaṃ niṣpādayet| rūpyarūpibhedena ca saṃkṣepāt sarvadharmasaṃgrahaḥ| tatra rūpaskandhasaṃgṛhītā
rūpiṇaḥ| vedanādiskandhasvabhāvā arūpiṇaḥ| tatra bālā bhāvādigrahābhiniveśād
viparyastadhiyaḥ saṃsāre paribhramanti| teṣāṃ viparyāsāpanayanāya, teṣu ca mahākaruṇām āmukhīkṛtya,
niṣpannaśamatho yogī tattvādhigamāya tato vipaśyanāṃ bhāvayet| bhūtapratyavekṣaṇā
ca vipaśyanocyate| bhutaṃ punaḥ pudgaladharmanairātmyam|

tatra pudgalanairātmyaṃ yā skandhānāmātmātmīyarahitatā| dharmanairātmyaṃ yā teṣāmeva māyopamatā|
tatraivaṃ yogī nirūpayet| na tāvad rūpādivyatiriktaḥ pudgalo'sti| tasyā pratibhāsanāt|
rūpādiṣvevāhamiti pratyayotpattiśca| na cāpi rūpādiskandhasvabhāvaḥ pudgalaḥ| teṣāṃ rūpādīnāmanityānekasvabhāvatvāt|
pudgalasya ca nityaikarūpeṇa parairupakalpitatvāt| nāpi tattvānyatvābhyām
anabhilāpyapudgalasya vastutvaṃ yuktam| vastusataḥ prakārāntarābhāvāt| tasmād
alīkavibhrama evāyaṃ lokasya yadutāhaṃ mameti niścayaṃ pratipannasya| tato rūpiṇo'pi dharmān
dharmanairātmyādhigamāya vicārayet-kim ete cittavyatirekeṇa paramārthasantaḥ sthitāḥ āhosviccittameva
rūpādinirbhāsaṃ svapnāvasthāyāṃ pratibhāsavat pratibhāsata iti| sa tān paramāṇuśo
nirūpayan, paramāṇūṃśca bhāgaśaḥ pratyavekṣamāṇo nopalabhate| tathā cānupalabhamānasteṣu
astināstitvavikalpān nivartayati|

cittamātrañca traidhātukam avatarati nānyathā| atha coktaṃ laṅkāvatāre-

aṇuśo vibhajati dravyaṃ na caiva rūpaṃ vikalpayet|

cittamātravyavasthānaṃ kudṛṣṭyā na prasīdati||iti|

tasyaivaṃ bhavati cittamevānādikālikavitatharūpādyabhiniveśavaśāt svapnopalabhyamānarūpādipratibhāsavad
bālānāṃ bahiḥ vicchinnamiva rūpādipratibhāsaṃ khyāti| tasmāccittamātrameva traidhātukam|
sa evaṃ cittameva sakaladharmaprajñaptiṃ niścitya tatra pratyavekṣya ca sarvadharmāṇāṃ
svabhāvaḥ pratyavekṣito bhavatīti cittasvabhāvamapi pratyavekṣate| sa evaṃ vicārayati,
cittamapi paramārthato māyāvad anutpannam| yada hi alīkasvabhāvarūpādyākāropagraheṇa
cittameva citrākāraṃ pratibhāsate, tadā'syāpi rūpādivat tadavyatirekāt satyatvaṃ kutra bhavet
? yathā citrākāratayā rūpādayo naikānekasvabhāvāstathā cittamapi tadavyatirekeṇa naikānekasvabhāvam|
nāpi cittamutpādyamānaṃ kutaścid āgacchati| nāpi nirudhyayānaṃ kvacid gacchati|
nāpi svaparobhayataḥ paramārthenāsyotpādo yuktaḥ| tasmān māyopamameva cittam| yathā cittamevaṃ
sarvadharmā māyāvat paramārthato'nutpannāḥ|

yenāpi cittena pratyavekṣate yogī tasyāpi svabhāvaṃ parīkṣamāṇo nopalabhate| tad evaṃ yatra
yatrālambane yoginaścittaṃ prasaret tasya tasya svabhāvaṃ parīkṣamāṇo [tat svabhāvamapi nopalabhate]
'sau yada nopalabhate tadā sarvameva vastu vicārya kadalīskandhavad asāramavagamya,
tataścittaṃ vivartayati| tato bhāvādivikalpoparatau sarvaprapañcavigatam ānimittaṃ yogaṃ
pratilabhate| tathā coktam āryaratnameghe-"sa evam apakṣālakuśalaḥ sarvaprapañcavigamāya
śūnyatābhāvanāyā yogamāpadyate| sa śūnyatābhāvanābahulo yeṣu yeṣu sthāneṣu cittaṃ prasarati
cittamabhiramate tāni tāni sthānāni svabhāvataḥ parigaveṣamāṇaḥ śūnyaṃ pratividhyati
[yat cittaṃ tadapi parīkṣamāṇaṃ śūnyaṃ pratividhyati] yenāpi cittena parīkṣate tad api svabhāvataḥ
parigaveṣyamāṇaṃ śūnyaṃ pratividhyati| sa evam upaparīkṣamāṇo nirnimittatāyāṃ yogamāpadyate|"
tad eva anenaivaṃ darśitaṃ bhavati| yastu nopaparīkṣate tasya nāsti nirnimittatāyāṃ
praveśa iti|

sa evaṃ dharmāṇāṃ svabhāvamupaparīkṣamāṇo yada nopalabhate, tadāstīti na vikalpayati nāstīti
na vikalpayati| yo'sau nāstīti kalpyate tasya buddhau sarvadaivāpratibhāsanāt| yadi hi bhāvaḥ
kadācid dṛṣṭo bhavet, tadā tasya pratiṣedhān nāstīti kalpayet| yadā kālatraye'pi yoginā
prajñayā nirūpayatā bhāvo nopalabdhaḥ tadā kasya pratiṣedhān nāstīti kalpayet| evamanye
vikalpāstasya tadānīṃ na santi eva, bhāvābhāvavikalpābhyāṃ sarvasya vikalpasya vyāptatvāt|
evaṃ vyāpakābhāvād byāpyasyāpyabhāvaḥ| evaṃ sati niṣprapañcanirvikalpatāmavatīrṇo bhavati,
rūpādiṣu cāniśrito bhavati| prajñayā ca nirūpayataḥ sakalavastusvabhāvānupalambhāt prajñottaradhyāyī
bhavati| sa evaṃ pudgaladharmanairātmyamayaṃ tattvamavatīrṇaḥ, aparasya parīkṣaṇīyasya
cābhāvād, uparatavicāreṇa nirvikalpaikarasena manasā svarasavāhinā, anabhisaṃskārataḥ
tad eva tattvaṃ sphuṭataram avadhārayan yogī tiṣṭheta| tatra ca sthitaścittabandhaṃ
na vikṣipet|

yadāntarā cittaṃ bahirdhā vikṣiptaṃ paśyet tadā tatsvabhāvapratyevekṣaṇena vikṣepaṃ praśamayya,
punastatraiva cittamuparyupari prerayet| yadā tu tatrānabhirataṃ cittaṃ paśyet, tadā samādherguṇadarśanād
abhiratiṃ tatra thāvayet| vikṣepe ca doṣadarśanād aratiṃ praśamayet| atha
styānamiddhābhibhavād yada pracāratayā līnaṃ cittaṃ paśyet, layābhiśaṅkitaṃ vā tadā pramodyavastu
buddharūpādikamālokasaṃjñāṃ vā manasikṛtya layamupaśamayet, tatastad eva tattvaṃ
dṛḍhataraṃ gṛṇhīyāt| yadā tu jātyandhavad andhakārapraviṣṭapuruṣavad vinimīlitākṣavat sphuṭataraṃ
tattvaṃ nāvadhārayed yogī, tadā tasya līnaṃ cittaṃ veditavyaṃ vipaśyanārahitaṃ
ca| atha yathā pūrvānubhūtaviṣayaspṛhayā cittamantarā samuddhataṃ paśyed, auddhatyābhiśaṅkitaṃ
vā, tadānityatādi saṃvegavastumanasikārād auddhatyaṃ śamayet| tataḥ punaḥ tatraiva tattve
cittānabhisaṃskāravāhitāyāṃ yatnaṃ kurvīta| yadā ca vikṣiptapuruṣavad vānaravad vā'navasthitavṛtti
cittaṃ bhavet, tad auddhatyaṃ boddhavyaṃ śamatharahitaṃ ca| atha yadā layauddhatyābhyāṃ
viviktatayā samapravṛttaṃ svarasavāhi sphuṭataraṃ tatraiva tattve cittam utpādyate
tadābhogaśithilīkaraṇād upekṣaṇiyam| tadā ca śamathavipaśyanāyuganaddhavāhī mārgoniṣpanno
veditavyaḥ|

yadā ca vipaśyanā bhāvayet prajñātiriktatarā bhāvayet, tadā śamathasyālpatvāt pravātasthitapradipavat
pracalatvāccittasya na sphuṭataraṃ tattvadarśanaṃ bhavet| atastadā śamatho bhāvayitavyaḥ|
śamathasyābhyādhikye middhāvaṣṭabadhapuruṣasyeva sphuṭataraṃ tattvadarśanaṃ na syāt|
tasmāt tadā prajñā bhāvayitavyā| yadā samapravṛtte dve api bhavato yuganaddhavāhibalīvardadvayavat
tadānabhisaṃskāreṇaiva tāvat sthātavyaṃ yāvat kāyacittapīḍā na bhavet|

saṃkṣepataḥ sarvasyaiva samādheḥ ṣaḍ doṣā bhavanti| kausīdyam, ālambanasaṃpramoṣaḥ, layaḥ, auddhatyam,
anābhogaḥ, ābhogaśceti| eṣāṃ pratipakṣeṇāṣṭau prahāṇasaṃskārā bhāvanīyāḥ| śraddhā,
chandaḥ, vyāyāmaḥ, prasrabdhiḥ, smṛtiḥ, saṃprajanyam, cetanā, upekṣā ceti| tatrādyāścatvāraḥ
kausīdyapratipakṣāḥ| tathāhi-samādhiguṇeṣvabhisaṃpratyayalakṣaṇayā śraddhayā yogino'bhilāṣaḥ
samutpadyate| tato'bhilāṣavān vīryamārabhate| tato vīryārambhaṇāt kāyacittayoḥ karmaṇyatāṃ
bhāvayati| tataḥ prasrabdhakāyacetasaḥ kausīdyaṃ vyāvartate| tataḥ [śraddhādayaḥ
kausīdyaprahāṇāya bhavanti] tadartha te bhāvanīyāḥ| smṛtirālambana-saṃpramoṣasya pratipakṣaḥ|
saṃprajanyaṃ layauddhatyayoḥ pratipakṣaḥ| tayostena samupekṣya parivarjanāt| layauddhatyāpraśamanakāle
tu anābhogadoṣaḥ tatastatpratipakṣeṇa cetanā bhāvanīyā| layauddhatyapraśame
sati, yadā praśamabāhi cittaṃ bhavet, tadābhogadoṣaḥ| tasya pratipakṣastadānīm upekṣā
bhāvanīyā| yadi samapravṛtte citte ābhogaḥ kriyate, tadā cittaṃ vikṣipyate| līne'pi citte
sati yadyābhogo na kriyate, tadā vipaśyanārahitatvād, andhapuruṣavaccittaṃ līnaṃ syāt| tasmāt
līnacittaṃ nigṛṇhīyād, uddhataṃ praśamayet, punaḥ samāprāptam upekṣeta|

tato yāvadiccha yogī tāvad anabhisaṃskāreṇaiva tattvaṃ bhāvayaṃstiṣṭhet| satyāṃ tu kāyādipīḍāyāṃ
punaḥ punarantarā sakalameva lokaṃ vyavalokyamāyājala candropamapratibhāsaṃ [vata] avataret|
tatha coktam avikalpapraveśe-lokottareṇa jñānenākāśasamatalān sarvadharmānpaśyati|
pṛṣṭhalabdhena punarmāyāmarīcisvapno dakacandropamān paśyatīti| tad evaṃ māyopamaṃ jagad
avagamya, sattveṣu mahākaruṇām āmukhīkṛtyaivam anuvicintayet| evaṃvidhaṃ dharmagāmbhoryam
anavagacchanto'mī bālabuddhaya ādiśānteṣveva dharmeṣu bhāvādisamāropaviparyastā vividhakarmakleśān
upacinvanti| tataḥ saṃsāre paribhramanti, tato'haṃ kariṣyāmi yathaitān evaṃvidhaṃ
dharmāgāmbhīryam avabodhayeyam iti, tato viśramya punarapi tathaiva sarvadharmanirābhāsaṃ
samādhimavataret| cittakhede sati, tathaiva viśramya punaravataret| evam anena krameṇa ghaṭikām
[arthapraharam] ekapraharaṃ vā yāvantaṃ kālaṃ śaknoti tāvantaṃ kālaṃ tiṣṭhet|

tata icchayā samādheḥ utthātuṃ paryaṅkam abhittvaivam anuvicintayet| yadi nāmāmī dharmāḥ sarva
eva paramārthato'nutpannāstathāpi māyavat pratiniyatavividhahetupratyayasāmagrīvaśena vicitrā
evāvicāraramaṇīyāḥ pravartante, tena nocchedadṛṣṭiprasaṅgaḥ| nāpyapavādāntasya, yataśca
prajñayā vicāryamāṇā nopalabhyante, tena na śāśvatadṛṣṭiprasaṅgo nāpi samāropāntasya|
tatra ye prajñācakṣurvikalatayā viparyastamatayā ātmābhiniviṣṭā vividhāni karmāṇi kurvanti
te saṃsāre paribhramanti| ye punarekāntena saṃsāravimukhā mahākāruṇyavikalatayā ca na [sattvārthaṃ]
dānādipāramitāḥ paripūrayanti ātmānaṃ damayanti te sattvā upāyavikalatayā śrāvakapratyekabuddhabodhau
patanti|

ye tu asvabhāvaṃ jagad avagamya mahākāruṇyabalena sakalajagadabhyuddharaṇakṛtaniścayā māyākāravad
aviparyastadhiyo vipulapuṇyajñānasaṃbhāraṃ samupāyanti te tathāgataṃ padaṃ prāpyāsaṃsāramaśeṣasya
jagataḥ sarvākāraṃ hitasukhāni saṃpādayantaḥ tiṣṭhanti| te ca jñāna [sambhāra]
balena [samasta] kleśaprahāṇān na saṃsāre patanti sarvasattvāpekṣayā ca samupārjitavipulāprameyapuṇyasaṃbhāravaśena
na nirvāṇe patanti, sarvasattvopajīvyāśca bhavanti| tasmān mayā
sakalasattvahitasukhādhānārthinā'pratiṣṭhitanirvāṇam adhigantukāmena vipulapuṇyajñāna-saṃbhāropārjane'bhiyogaḥ
[sadā] karaṇiyaḥ| tathā coktam āryatathāgataguhyasutre-"jñānasambhāraḥ
sarvakleśaprahāṇāya saṃvartate| puṇyasambhāraḥ sarvasattvopajīvitāyai saṃvartate| tasmāt
tarhi bhagavan bodhisattvena mahāsattvena puṇyasambhāre jñānasaṃbhāre ca sarvadā'bhiyogaḥ
karaṇīyaḥ" iti| āryatathāgatotpattisaṃbhasūtre coktam-"sa khalu punareṣa tathāgatānāṃ
saṃbhavo naikena kāraṇena bhavati| tat kasya hetoḥ ? samudāgataistāvad bho jinaputrāprameyaśatasahasradaśakāraṇaistathāgatāḥ
samudāgacchanti| katamairdaśabhiryadutāprameyapuṇyajñānasambhārātṛptisamudāgamakāraṇeneti"
vistara| āryavimalakīrtinirdeśe coktam-"śatapuṇyanirjātāḥ
sarvakuśaladharmanirjātā apramāṇakuśalamūlakarmanirjātāḥ kāyāstathāgatasyeti" vistaraḥ|

tad evaṃ kṛtvā śanaiḥ paryaṅkaṃ bhittvā daśadigvyavasthitān sarvabuddhabodhisattvān praṇipatya
tebhyaśca pūjāstotropahāraṃ kṛtvāryabhadracaryādipraṇidhānaṃ pranidadhīta| tataḥ śūnyatākaruṇāgarbhānuttarasaṃbodhipariṇāmitasakaladānādipuṇyasaṃbhāropārjanābhiyukto
bhavet|

yastu manyate, cittavikalpasamutthāpitaśubhāśubhakarmavaśena sattvāḥ svargādikarma phalamanubhavantaḥ
saṃsāre saṃsaranti| ye punarna kiñciccintayanti nāpi kiñcit karma kurvanti te parimucyante
saṃsārāt| tasmānna kiñciccintayitavyam| nāpi dānādikuśalacaryā kartavyā| kevalaṃ
mūrkhajanamadhikṛtya dānādikuśalacaryā nirdiṣṭeti| tena sakalamahāyānaṃ pratikṣiptaṃ bhavet|
mahāyānamūlatvācca sarvayānānāṃ tatpratikṣepeṇa sarvam eva yānaṃ pratikṣiptaṃ syāt| tathā
hi 'na kiñciccintayitavyamiti' bruvata bhutapratyavekṣālakṣaṇā prajñā pratikṣiptā bhavet|
bhūtapratyavekṣā-mūlatvāt samyagjñānasya tatpratikṣepā llokottarāpi prajñā pratikṣiptā
bhavet| tatpratikṣepāt sarvākārajñatā pratikṣiptā bhavet| nāpi dānādicaryā kartavyeti vadatā
copāyo dānādiḥ sphuṭatarameva pratikṣiptaḥ|

etāvad eva ca saṃkṣiptaṃ mahāyānaṃ yaduta prajñopāyaśca| yathoktam āryagayāśīrṣe-"dvāvimau bodhisattvānāṃ
saṃkṣiptau mārgau| katamau dvau ? yaduta prajñā copāyaśca| " āryatathāgataguhyasūtre
coktam-"imau ca prajñopāyau bodhisattvānāṃ sarvapāramitāsaṃgrahāya saṃvartete" iti|
tataśca mahāyānaṃ pratikṣipatā mahat karmāvaraṇaṃ kṛtaṃ syāt| tasmād [mahāyānaṃ pratikṣipataḥ,
alpaśrutasya, ātmadṛṣṭiṃ parāmṛśataḥ,] asyānupāsitavidvajjanasyānavadhārita-tathāgata-pravacananīteḥ
svayaṃ vinaṣṭasya parān api nāśayato yuktyāgamadūṣitatvāt, viṣasaṃsṛṣṭavacanaṃ
saviṣabhojanamiva ātmakāmena dhīmatā dūrata eva parihartavyam|

tathā hyanena bhūtapratyavekṣāṃ pratikṣipatā dharmapravicayākhyaṃ pradhānam eva bodhyaṅgaṃ pratikṣiptaṃ
syāt| vinā ca mūtapratyavekṣayā yoginaḥ katham anādikālābhyastarūpādibhāvābhiniveśasya
cittaṃ nirvikalpatāṃ praviśet ? sarvadharmeṣvasmṛtyamanasikāreṇa praviśatīti cet,
tad ayuktam| na hi vinā bhūtapratyavekṣayānubhūyamāneṣvapi sarvadharmeṣvasmṛtiramanasikāro
vā śakyate kartum| yadi ca nāmāmī dharmā mayā'smartavyā nāpi manasikartavyā ityevaṃ bhāvayannasmṛtimanasikārau
teṣu bhāvayet tadā sutarām eva tena te smṛtā manasikṛtāśca syuḥ| atha
smṛtimanasikārābhāvamātram asmṛtyamanasikārāvabhipretau, tadā tayorabhāvaḥ kena prakāreṇa
bhavatīti etad eva vicāryate| na cābhāvaḥ kāraṇaṃ yuktam, yena tato [nirnimittāmanasikārāt]
nirvikalpatā bhavet| [tanmātrato'vikalpatāyāṃ] saṃmurcchitasyāpi smṛtimanasikārābhāvān
nirvikalpatāpraveśaprasaṅgaḥ| na ca bhūtapratyavekṣāṃ vinā'nya upāyo'sti yena prakāreṇāsmṛtyamanasikārau
kuryāt|

satyapi cāsmṛtyamanasikārasambhave, vinā bhūtapratyavekṣayā niḥsvabhāvatā dharmāṇāṃ katham avagatā
bhavet ? na hi svabhāvata evaṃ dharmāḥ śūnyāḥ sthitā ityevaṃ vinā tatpratyavekṣayā
tacchūnyatāprativedho bhavet| nāpi vinā śūnyatāprativedhena āvaraṇaprahāṇaṃ saṃbhavati sarvatra
sarveṣāṃ muktiprasaṅgāt|

kiṃ ca tasya yogino yadi sarvadharmeṣu muṣitasmṛtitayā mūḍhatayā vā smṛtimanasikārau na pravartete,
tadā'tyantamūḍhaḥ katham asau yogī bhavet| vinā ca bhūtapratyavekṣayā tatrāsmṛtim
amanasikāraṃ cābhyastatā moha evābhyasto bhavet| tata eva samyagjñānāloko dūrīkṛtaḥ syāt|
athāsau na muṣitasmṛtirnāpi mūḍhaḥ, tadā kathaṃ tatrāsmaraṇam amanasikāraṃ kartu śaknuyād
vinā bhūtapratyavekṣayā| na hi smaranneva na smarati, paśyan eva na paśyatīti yuktam abhidhātum|
asmṛtyamanasikārābhyāsācca kathaṃ pūrvanivāsānusmṛtyādi-buddhadharmodayo bhavet, virodhāt,
na hyuṣṇaviruddhaṃ śītam āsevamānasya uṣṇasparśasaṃvedanaṃ bhavet|

kiṃ ca samādhisamāpannasya yogino yadi manovijñānam asti, tadā'vaśyaṃ tena kiṃcid ālambayitavyam|
na hi pṛthagjanānāṃ sahasā nirālambanaṃ jñānaṃ bhavet| atha nāsti, tadā kathaṃ niḥsvabhāvatā
dharmāṇāmavagatā bhavet ? kena ca pratipakṣeṇa kleśāvaraṇaṃ prahīyate ? na ca caturthadhyānālābhinaḥ
pṛthagjanasya cittanirodhaḥ saṃbhavati| tasmāt saddharme yāvasmṛtyamanasikārau
paṭhitau tau bhūtapratyavekṣāpūrvākau draṣṭavyau| asmād bhūtapratyavekṣayā'smṛtirmanasikāraśca
śakyate kartum, nānyathā| tathā hi yadā nirūpayan samyakprajñayā yogī kālatraye
paramārthataḥ samutpannaṃ na kaṃcid dharma paśyati, tadā tatra kathaṃ smṛtimanasikārau
kuryāt| yo hi kālatraye'pyasattvān nānubhūtaḥ paramārthataḥ sa kathaṃ smaryeta, manasi vā
kriyeta| tato'sau sarvaprapañcopaśamaṃ nirvikalpaṃ jñānaṃ praviṣṭo bhavet| tatpraveśācca
śūnyatāṃ pratividhyati tatprativedhācca prahīṇasakalakudṛṣṭijālo bhavati|

upāyayuktaḥ prajñāsevanataśca samyak saṃvṛtiparamārthasatyakuśalo bhavati| ato'nāvaraṇajñānalābhāt
sarvān eva buddhadharmān adhigacchati| tasmānna vinā bhūtapratyavekṣayā samyagjñānodayo
nāpi kleśāvaraṇaprahāṇām| tathā coktaṃ mañjuśrīvikurvitasūtre-"kathaṃ dārike bodhisattvo
vijitasaṃgrāmo bhavati? āha, yo mañjuśrīḥ vicāya vicāya sarvadharmān nopalabhate" iti|
tasmād visphāritajñānacakṣuḥ prajñāśastreṇa kleśārīn nirjitya, nirbhayo viharan yogī, na
tu kātarapuruṣa iva vinimīlitākṣaḥ| āryasamādhirāje'pyuktam-

nairātmyadharmān yadi pratyevekṣate

tān pratyavekṣya yadi bhāvayet|

sa hetu nirvāṇapahalasya prāptaye

yo'nyaheturna sa bhoti śāntaye||iti|

sutrasamuccaye coktam-"ātmanā vipaśyanāyogam anuyukto viharati parāṃśca vipaśyanāyāṃ nābhiyojayatīti
mārakarmeti|" vipaśyanā ca bhūtapratyavekṣāsvabhāvā āryaratnamegha-sandhinirmocanādau,
āryaratnameghe ca-"vipaśyanāṃ nirūpayato niḥsvabhāvatāprativedhad animittapraveśa uktaḥ|"
āryalaṅkāvatāre coktam-"yasmāt, mahāmate, buddhayā vicāryamāṇānāṃ svasāmānyalakṣaṇaṃ
bhāvānāṃ nāvadhāryate| tenocyante niḥsvabhāvāḥ sarvadharmāḥ" iti| tatra tatra sūtre yā bhagavatā
nānāprakārā pratyavekṣā nirdiṣṭā sā virudhyate, yadi bhūtapratyavekṣā na kartavyā|
tasmād evaṃ yuktaṃ vaktuṃ vayam alpaprajñā alpavīryāścana śaknumo bāhuśrutyaṃ paryeṣitumiti|
na hi tatpratikṣepo yukto bhagavatā bahudhā bāhuśrutyasya varṇitatvāt| tat punarbrahmaparipṛcchāyām
uktam-"ye tvacintyeṣu dharmeṣu [cintana] viprayuktāḥ teṣām ayoniśa iti| tatrāpi
ye paramārthato'nutpannānāṃ dharmāṇām utpādaṃ parikalpyānityaduḥkhadirūpeṇa śrāvakādivaccintāṃ
prakurvanti, teṣāṃ samāropāpavādāntena cintāṃ pravartayatām ayoniśaḥ tad bhavatīti
tatpratiṣedhāya yad uktaṃ na bhūtapratyavekṣāyāḥ sa pratiṣedhaḥ tasyāḥ sarvasūtreṣvanujñānāt|
tathā ca tatraiva brahmaparipṛcchāyām uktam-"cittaśūro bodhisattva āha-yaścittena sarvadharmāścintayati
tatra cākṣato'nupahataḥ sa tenocyate bodhisattvaḥ" iti| tatraivoktam-"kathaṃ
vīryavanto bhavanti, yada sarvajñatācittaṃ vicīyamānānopalabhante" iti| punaḥ tatraivoktam-"matimantaśca
te bhaviṣyanti yoniśo dharmān pratyavekṣaṇatayeti"| punaḥ tatraivoktam-"pravicinvanti
te dharmān yathā māyāmarīciketi"|

tad evaṃ yatra yatrācintyādiprapañcaḥ śrūyate, tatra tatra śrutacintāmātreṇaiva tattvādhigamaṃ
ye manyante, teṣām abhimānapratiṣedhena pratyātmavedanīyatvaṃ dharmāṇāṃ pratipādayate|
ayoniśaśca cittapratiṣedhaḥ kriyata iti boddhavyam, na bhūtapratyavekṣāyāḥ pratiṣedhaḥ| anyathā
bahutaraṃ yuktyāgamaviruddhaṃ syāt| yathoktaṃ prāk| kiñca yad eva śrutacintāmayyā prajñayā
viditaṃ tad eva bhāvanāmayyā prajñayā bhāvanīyaṃ nānyat| saṃdiṣṭa-dhāvanabhūmyaśvadhāvanavat|
tasmāt bhūtapratyavekṣā kartavyā| yadi nāmāsau vikalpasvabhāvātathāpi yoniśo manasikārasvabhāvatvāt
tato bhūta nirvikalpajñānodaya iti kṛtvā tajjñānārthinā sā sevanīyā|
nirvikalpe ca bhutajñānāgnau samutpanne, sati, kāṣṭhadvayanigharṣasaṃjātavanhinā tatkāṣṭhadvayadāhavat
sāpi paścāt tenaiva dahyata evetyuktam āryaratnakūṭe|

yaccāpyucyate-na kiṃcit kuśalādikarma kartavyam iti| tatraivaivaṃ vadatā karmakṣayān muktirityājīvaka
vādābhyupagamo bhavet| na hi bhagavatpravacane karmakṣayān muktiriṣyate| kiṃ tarhi,
kleśakṣayāt| anādikālopacittasya hi karmaṇo na śakyate kṣayaḥ kartu tasyānantatvāt| apāyādiṣu
ca tatphalaṃ bhuñjānasyāparasyāpi karmaṇaḥ prasūteḥ kleśeṣu cāvikaleṣu tatkaraṇatayā
sthiteṣu karmaṇo niroddhum aśakyatvāt| pradīpānirodhe tatprabhāyā anirodhavat| na cāpi
tasya vipaśyanāpavādinaḥ kleśakṣayaḥ saṃbhavatītyukta prāk| atha kleśakṣayārtha vipaśyanā
sevanīyeti manyate, tadā kleśakṣayād eva muktiḥ sidhyatīti karmakṣaye tarhi vyarthaḥ śramaḥ|
akuśalakarma na kartavyam iti yuktametat, kuśalaṃ tu kimiti pratiṣidhyate| saṃsārāvāhakatvāt
pratiṣidhyata iti cet, tadayuktam| yad eva ātmādiviparyāsasamutthāpitam kuśalaṃ tad
eva saṃsārāvāhakaṃ bhavati| na tu bodhisattvānāṃ mahākaruṇāsamutthāpitam anuttarasaṃbodhipariṇāmitamapi|
tathā āryadaśabhūmake eta eva daśakuśalakarmapathāḥ pariṇāmanādipariśuddhiviśeṣeṇa
śrāvakapratyekabuddhabodhisattvabuddhatvavāhakā bhavantīti nirdiṣṭam| āryaratnakūṭe
ca, sarvamahānadīnāṃ mahāsamudre praviṣṭānāṃ payaḥ skandhavad bodhisattvānāṃ nānāmukhopacitaṃ
kuśalamūlaṃ sarvajñatāpariṇāmitaṃ sarvajñataikarasaṃ bhavati iti varṇitam|

yā ca buddhabodhisattvānāṃ rūpakāyakṣetrapariśuddhiḥ prabhāparivāramahābhogatādisaṃpattiḥ dānādipuṇyasambhāraphalasattvena
tatra tatra sūtre varṇitā bhagavatā sāpi virudhyate| kuśalacaryāpratiṣedhe
ca prātimokṣasaṃvarādirapi pratikṣiptaḥ syāt| tato vyarthameva tasya śiromuṇḍitakāṣāyadhāraṇādi
prasajyeta| kuśalakarmābhisaṃskāravaimukhye ca sati saṃsāravaimukhyaṃ
sattvārthakriyāvaimukhyaṃ ca sevitaṃ bhavet| tato bodhiḥ tasya dūre bhavet| uktaṃ hyāryaṃsaṃdhinirmocane-"ekāntasattvārthavimukhasya
ekāntasaṃskārā bhisaṃskāravimukhasya nānuttarāsamyaksaṃbodhiruktā
mayeti|" āryopāliparipṛcchādau ca-"saṃsāre vaimukhyaṃ bodhisattvānāṃ
paradauḥśīlyamiti varṇitam| saṃsāraparigrahaḥ tu paramaṃ śīlam|" uktam āryavimalakīrtinirdeśe
ca-"upāyād bhavati saṃsāragamanaṃ bodhisattvānāṃ mokṣaḥ| upāyarahitā ca prajñā bandhaḥ,
prajñārahitaścopāyo bandhaḥ| prajñāsahita upāyo mokṣaḥ, upāyasahitā prajñā mokṣaḥ" iti varṇitam|
āryagaganagañje uktam-"saṃsāraparikhedo bodhisattvānāṃ mārakarma iti|" sūtrasamuccaye
ca-"asaṃskṛtaṃ ca pratyavekṣate saṃskṛtaiśca kuśalaiḥ parikhidyata iti mārakarma iti|
bodhimārga prajānāti pāramitāmārga ca na paryeṣata iti mārakarmeti|" yat punaḥ tatraivoktam-"dānacittābhiniveśād
yāvat prajñācittābhiniveśāṃ mārakarmeti tatra na dānādināṃ sevāpratiṣedhaḥ
kiṃ tvahaṃkāramamakāracittābhiniviṣṭasya grāhyagrāhakacittābhiniviṣṭasya caupalambhikasya
yo viparītābhiniveśo dānādau tasya pratiṣedhaḥ| viparītābhiniveśasamuttthāpitā hi
dānādayo'pariśuddhā bhavantīti kṛtvā mārakarmetyuktam| anyathā dhyānam api na sevanīyaṃ syāt|
tathā ca kathaṃ muktiḥ bhavet ?

ata evaupalambhikasya sattvanānātvasaṃjñāyā yad dānādi tad apariśuddham iti pratipādanāya āryagaganagañje'pi-"sattvanānātva
[viparītakarma] saṃjñino dānādi mārakarmetyuktam"| yaccāpi
[tri] skandhapariṇāmanāyām uktam-"sarvam eva dāna-śīla-kṣānti-vīrya-dhyāna-prajñāsamatām
ajānatopalambhayati, tena paryeṣṭitadānena parāmṛṣṭaśīlena śīlaṃ rakṣitam| ātmaparasaṃjñinā
kṣāntirbhāvitetyādi tat pratideśayāmīti|" tatrāpyaupalambhikasya nānatvasaṃjñino viparītābhiniveśasamutthāpitā
dānādayo'pi śuddhā bhavantīti etāvanmātraṃ pratipāditam| na tu sarvathā
dānādīnāṃ sevanapratiṣedhaḥ| anyathā sarvasyaiva dānāderaviśeṣeṇa pratideśanā kṛtā syāt,
nopalambhaviparyāsapatitasyaiva| yaccāpi brahmaparipṛcchāyām uktam-"yāvatī caryā sarvā
parikalpyā| niṣparikalpyā ca bodhirityādi|" tatrāpyutpādādivikalpacaryāyāḥ prakṛtatvāt tasyāḥ
parikalpatvamuktam| animittavihāre cānabhisaṃskāravāhinaḥ sthitasya bodhisattvasya vyākaraṇaṃ
bhavati, nānyasyetyetāvanmātraṃ pratipāditam| sarveṣāṃ ca dānādīnāṃ paramārthato'nutpannatvaṃ
ca paridīpitam, na tu caryā na kartavyetyabhihitam|

anyathā hi dīpaṅkarāvadāne ye buddhā bhagavatā paryupāsitā yeṣāṃ tu kalpamapi bhagavatā bhāṣamāṇena
na śakyaṃ nāmaparikīrtnaṃ kathaṃ teṣāṃ bhagavatā bodhisattvāvasthāyāṃ caryāpratiṣedho
na kṛtaḥ| dīpaṅkareṇāpi tadānīṃ bhagavataścaryāpratiṣedho na kṛta eva| kiṃ tu yadā śāntānimittavihāre'ṣṭamyāṃ
bhūmau sthito'sau dṛṣṭastadāsau vyākṛto bhagavatā, tatra tasya caryā
apratiṣiddhā| sā cānimittavihāraparamatā bodhisattvānām aṣṭāmyāṃ bhūmau daśabhūmikairbuddhaiḥ
pratiṣiddhā 'mā bhūd etad eva teṣāṃ parinirvāṇam' iti kṛtvā yadi tu sarvathā caryā
na kartavyā bhavet pūrvoktaṃ sarva virudhyeta|

yacca tatraiva brahmaparipṛcchāyām uktam-“dānaṃ ca dadāti taccāvipākābhikāṅkṣī, śīlaṃ ca rakṣati
taccāsamāropitaḥ" ityādi| caturbhiḥ brahma ! dharmaiḥ samanvāgatā bodhisattvā avaivarttikā
bhavanti buddhadharmeṣu| katamaiścaturbhiḥ aparimitasaṃsāraparigraheṇa aparimitabuddhopasthānapūjayetyādi
sarvaṃ virudhyeta| nāpi mṛdvindriyeṇaiva caryā kartavyā na tu tīkṣṇendriyeṇeti
yuktaṃ vaktum| yataḥ prathamāṃ bhūmimupādāya yāvaddaśamībhūmipratiṣṭhitānāṃ bodhisattvānāṃ
dānādicaryā utpadyate, na ca pariśiṣṭāsu na samudācaratīti vacanāt| nahi bhūmipraviṣṭā
api mṛdvindriyāyuktāḥ| āryopaliparipṛcchāyām- "anutpattikadharmakṣāntipratiṣṭhitenaiva
tyāgamahātyāgātityāgāḥ kartavyāḥ" iti varṇitam| sūtrasamuccaye ca-"ṣaṭpāramitādipratipattimān
bodhisattvastathāgatarddhigatikaḥ" iti varṇitam| na ca tathāgatarddhigateranyā śīghratarā
gatirasti| nāpi ṣaṭpāramitādaśabhūmivyatirekeṇānyo bodhisattvānāṃ mārgo'sti yaḥ
śīghrataravāhīsyāt| krameṇaiva ca cittasaṃtateḥ kanakaśuddhivat śuddhirbhavatīti sūtre varṇitam
[āryalaṅkāvatāradaśabhūmikādau coktaṃ]-tathatāyāṃ yadā sthito bodhisattvo bhavati, tadā
prathamāyāṃ bhūmau praviṣṭo bhavati| tataḥ krameṇaiva pūrvabhūmīḥ pariśodhya tathāgatabhūmiṃ
praviśatīti| ato nāsti bhūmipāramitāvyatirekeṇa [yugapat] buddhatvapurapraveśe anyanmukhaṃ
nāpi bhagavatā kvacit sūtrādau deśitam|

dhyāna eva ṣaṭpāramitāntargamāt tatsevanād eva sarvapāramitāḥ sevitā bhavantyato na dānādayaḥ
[anyapāramitāḥ] pṛthak sevitavyā iti cet tad ayuktam| evaṃ hi buddhe gomayamaṇḍale'pi ṣaṭpāramitāntargamān
maṇḍalakam eva kartavyaṃ syānna dhyānādyāḥ| śrāvakasyāpi nirodhasamādhisamāpannasya
nimittād eva asamudācārāt tadā ṣaṭpāramitāparipūriprasaṅgaḥ| tataśca na śrāvakebhyo
bodhisattvānāṃ bhedaḥ pratipādito bhavet| sarvāvasthāyām eva tu bodhisattvena ṣaṭpāramitāḥ
paripūrayitavyā iti saṃdarśanārthe ekaikapāramitāntarbhāvaḥ sarvapāramitānāṃ bhagavatā
sandarśitaḥ| na punarekaiva pāramitā sevanīyeti| tathā coktaṃ sarvadharmavaipulye-"yo'pyayaṃ
maitreya ! ṣaṭpāramitāsamudāgamo bodhisattvānāṃ saṃbodhāya taṃ te mohapuruṣā evaṃ
vakṣyanti, prajñāpāramitāyām evaṃ bodhisattvena śikṣitavyam, kiṃ śeṣābhiḥ pāramitābhiriti|
te'nyāḥ pāramitā dūṣayitavyā maṃsyante| tat kiṃ manyase, ajita ! duṣprajñaḥ sa kāśirājo'bhūt,
yena kapotārthena śyenāya svamāṃsāni dattāni ? maitreya āha-no hīdaṃ bhagavan ! bhagavān
āha-yāni mayā maitreya ! bodhisattvacaryāṃ caratā ṣaṭpāramitāpratisaṃyuktāni kuśalamūlānyupacitāni|
apakṛtaṃ nu taiḥ kuśalamūlaiḥ ? maitreya āha, no hīdaṃ bhagavan, bhagavān āha-tvaṃ
tāvad ajita ! ṣaṣṭikalpān dānāpāramitāyāṃ samudāgataḥ| evaṃ yāvat ṣaṣṭikalpān prajñāpāramitāyāṃ
samudāgataḥ| tat te mohapuruṣā evaṃ vakṣyanti| ekanayenaiva bodhiryaduta śūnyatānayeneti
te caryāpariśuddhā bhavanti" ityādi| kevalaṃ śūnyātām eva sevamānāḥ śrāvakavannirvāṇe
patanti| ataḥ upāyasahitā prajñā sevanīyā|

ata evācāryanāgārjunapādaiḥ sūtrasamuccaye'bhihitam-"na copāyakauśalarahitena bodhisattvena
gambhīradharmatāyāmabhiyoktavyam" iti| atra āryavimalakīrtinirdeśādijñāpakastairūpanyastaḥ,
na cācāryanāgārjunapādīyaṃ vacanam| yuktayāgamopetaṃ tyaktvā bhagavadvacanaṃ ca parityajya
anyasya mūrkhajanasya vacanaṃ prekṣāvatā grahītum ayuktam| āryaratnakūṭe ca-"sakaladānādikuśalopetatayā
sarvākāravaropetaśūnyatā sevanīyetyuktaṃ na tu kevalā|" āryaratnakūṭe coktam-tadyathā
kāśyapāmātyasaṃgṛhītā rājānaḥ sarvakāryāṇi kurvanti evam eva upāyakauśalyasaṃgṛhītā
bodhisattvasya prajñā sarvabuddhakāryāṇi karoti|

ata eva kevalāṃ śūnyatāṃ sevamānasya mā bhūnnirvāṇapraveśa iti| bhagavatā āryatathāgataguhyasūtre"
coktam-"naikāntanirālambanaṃ cittamātrasevanaṃ kartavyam api tu upāyakauśalyam api
sevanīyam iti pradarśanārtham uktam-tadyathāpi nāma, kulaputra ! agnirupādānād jvalati| anupādānaḥ
śāmyati| evam evārambaṇataścittaṃ jvalati, anārambaṇaṃ śāmyati| tatropāyakuśalo bodhisattvaḥ
prajñāpāramitāpariśuddhārambaṇopaśamam api jānāti| kuśalamūlārambaṇaṃ ca na śāmyati|
kleśārambaṇaṃ ca notthāpayati| pāramitārambaṇaṃ cotthāpayati| śūnyatārambaṇaṃ ca pratyavekṣate
sarvasattvamahākaruṇārambaṇaṃ ca prekṣate iti hi kulaputra ! upāyakuśalaḥ prajñāpāramitāpariśuddho
bodhisattvo'nārambane vaśitāṃ pratilabhate" iti vistaram uktvā punaśca
vadatyevaṃ hi-"nāsti tat kiṃcid ārambaṇaṃ bodhisattvasya yat sarvajñajñānābhinirhārāya na
saṃtiṣṭhate| yasya bodhisattvasya sarvārambāṇāni bodhipariṇāmitāni, ayaṃ bodhisattva upāyakuśala
sarvadharmān bodhyanugatān paśyati| tadyathāpi nāma kulaputra, nāsti tat trisāhasramahāsāhasre
lokadhātau yat sattvānām upabhogāya na syat| evam eva, kulaputra nāsti tat kiṃcid
ārambaṇaṃ yad upāyakuśalo bodhisattvo bodhāya copakārībhūtaṃ na paśyati" iti vistaraḥ|
evam anantasūtrānteṣu bodhisattvānāṃ prajñopāyapratipattirnirdiṣṭā| tatra yadi nāma svayaṃ
na śakyate dānādidpuṇyasaṃbhāravīryam ārabdhuṃ tathāpi anyeṣām evam upadeśo dātuṃ na yuktaśceti
svaparadrohaḥ kṛtaḥ syāt|

tad evaṃ yuktyāgamābhyāṃ pratipāditaṃ yathā bodhisattvenāvaśyaṃ bhūtapratyavekṣā kartavyā sakaladānādipuṇyasambhāraścopārjayitavyaḥ|
tataḥ prekṣāvatālpaśrutānām ābhimānikānāṃ vacanaṃ
viṣam ivāvadhūyāryanāgārjunādividvajjanavacanāmṛtanugatena sakalasattveṣu mahakāruṇām upajanayya
māyākāravad aviparyastenānuttarasaṃbodhipariṇāmitasakaladānādikuśalacaryāyām aśeṣajagaduddharaṇe
cābhiyuktne abhāvitavyam| yathoktam āryadharmasaṃgītau-

māyākāro yathā kaścin nirmitaṃ moktumudyataḥ|

na cāsya nirmite saṅgo jñātapūrvo yato'sya saḥ||

tribhavaṃ nirmitaprakhyaṃ jñātvā saṃbodhipāragaḥ|

sannahyanti jagaddhetoḥ jñātapūrve jage tathā||iti tasyaivaṃ|

prajñām upāyaṃ ca satataṃ satkṛtyābhyasyataḥ krameṇa [cittaṃ] saṃtatiparipākād uttarottaraviśuddhataratamakṣaṇodayād
bhūtārthabhāvanāprakarṣaparyantagamena sakalakalpanājālarahitaṃ sphuṭataraṃ
dharmadhātvadhigamaṃ vimalaṃ niścalanivātadīpavallokottarajñānam utpadyate| tadā
ca vastuparyantatālambanam pratilabdhaṃ bhavati| darśanamārgaṃ ca praviṣṭo bhavati| prathamā
ca bhūmiḥ prāptā bhavati| tatastaduttarā bhūmīḥ pariśodhayan krameṇa kanakavad aśeṣāvaraṇāpagame
sati asaktam apratihataṃ jñānaṃ pratilabhya buddhabhūmim aśeṣaguṇādhārāṃ prāpto
bhavati| kāryapariniṣpattiṃ cālambanaṃ pratilabhate| tasmād buddhatvādhigamārthinā madhyamapaddhatau
tāvad abhiyogaḥ karaṇīya iti|

prakāśya yat prāpi mayā śubham asamapaddhitam|

puṇyamastu janastena prāpto madhyamapaddhitam||

dūrīkṛterṣyādimalā hi santo guṇairatṛptāḥ salilairivābdhiḥ|

vivecya gṛṇhanti subhāṣitāni haṃsāḥ payo yatpayasi prahṛṣṭāḥ||

pakṣapātākulaṃ tasmād dūrīkṛtaṃ mano budhaiḥ|

sarvameva grahītavyaṃ bālādapi subhāṣitam||

ācāryakamalaśīlena ante nibaddho bhāvanākramaḥ samāptaḥ|

tṛtīyaḥ bhāvanākramaḥ samāptaḥ|

