ācāryakamalaśīlapraṇīto

bhāvanākramaḥ prathamaḥ

[mahāyānasūtrāṇāṃ ya ādikarmikasya caryāniyamaḥ|

tamadhikṛtya saṃkṣepād bhāvanākramastvabhidhīyate||

acireṇa sarvajñatāṃ prāptukāmaiḥ saṃkṣepataḥ karuṇā, bodhicittam, pratipattiśceti triṣu sthāneṣu
prayatitavyam|

buddhatvasya aśeṣadharmahetumūlaṃ karuṇaiveti jñātvā sā''dāveva bhāvayitavyā| yathoktam āryadharmasaṃgītisūtre-"atha
khalvavalokiteśvaro bodhisattvo mahasattvo bhagavantametadavocat-na
bhagavan bodhisattvena atibahuṣu dharmeṣu śikṣitavyam| eko dharmo bhagavan bodhisattvena
svārādhitaḥ supratividdhaḥ kartavyaḥ| tasya sarvabuddhadharmāḥ karatalagatā bhavanti| katama
ekadharmaḥ ? yaduta mahākaruṇā| mahākaruṇayā bhagavan bodhisattvānāṃ sarvabuddhadharmāḥ
karatalagatā bhavanti| tadyathā bhagavan yena rājñaścakravartina-ścakraratnaṃ gacchati
tena sarvo balakāyo gacchati, evameva bhagavan yena bodhisattvasya mahākaruṇa gacchati, tena
sarve buddhadharmā gacchanti| tadyathā bhagavan jīvitendriye sati anyeṣāmindriyāṇāṃ pravṛttirbhavati,
evameva bhagavan mahākaruṇāyāṃ satyāmanyeṣāṃ bodhisattvānāṃ] dharmāṇāṃ pravṛttirbhavati|"
iti|

āryākṣayamatinirdeśe coktam-"punaraparam, bhadanta śāradvatīputra, bodhisattvānāṃ mahākaruṇāpyakṣayā|
tat kasya hetoḥ ? pūrvaṅgamatvāt| tadyathāpi nāma, bhadanta śāradvatīputra, āśvāsāḥ
[praśvāsāḥ] puruṣasya jīvitendriyasya pūrvaṅgamāḥ, evameva mahāyāna-sambhāra-samudāgamāya
bodhisattvasya mahākaruṇā pūrvaṅgamā" iti vistaraḥ| āryagayāśīrṣe coktam-"kimārambhā,
mañjuśrīḥ, bodhisattvānāṃ caryā, kimadhiṣṭhānā ca ? mañjuśrīrāha-mahākaruṇārambhā, devaputra,
bodhisattvānāṃ caryā sattvādhiṣṭhānā|" iti vistaraḥ|

tathā hi tayā preryamāṇā bodhisattvāḥ svātmanirapekṣā ekāntena paropakārārthatayā atiduṣkaradīrghakālike'pi
sambhāropārjanapariśrame pravartante| tathā coktam āryaśraddhābalādhāne-"tatra
[mahā] karuṇayāpi sarvasattvaparipācanārthaṃ na tat kiñcit sukhopādhānaṃ yanna parityajati|"
iti| ato'tiduṣkare pravartamāno nacireṇaiva sambhārān paripūryāvaśyameva sarvajñapadam
adhigacchati| tato buddhadharmāṇāṃ karuṇaiva mūlam| mahākaruṇāparigrahādeva buddhā bhagavanto'dhigamya
sarvajñapadam aśeṣasya jagato'rtha vikurvāṇāstiṣṭhanta iti nirvāṇāpratiṣṭhāne
saiva bhagavatāṃ mahākaruṇā hetuḥ|

sā ca duḥkhitasattvālambanamanaskārabahulīkārato vṛddhim (upayāti)| sarve ca te sattvāstridhātukāvacarāstrividhaduḥkhatayā
yathoyogam atyanta duḥkhitā eveti sarveṣveva sattveṣu bhāvanīyam|
tathā ca ye tāvannārakāste vividhacirantanadīrghakālikadāhādiduḥkha [nadīṣu] nimagnā
eva bhagavatā varṇitāḥ| tathā pretā api duḥsahatīvrakṣuttṛṣādiduḥkha[agni] pīḍābhisaṃśoṣitamūrtayastīvraduḥkham
anubhavanti| yena varṣaśatenāpyaśuciṃ kheṭapiṇḍanaṃ ca bhoktuṃ na
labhanta ityādi varṇitaṃ bhagavatā| tiryañco'pi paraspara [bhakṣaṇa] krodhavadhahiṃsādibhiranekavidhaṃ
duḥkhamanubhavanto dṛśyanta eva| tathā hi kecinnāsikābhedanatāḍāṇabandhanādibhiratantrīkṛtaśarīrāḥ
paritaḥ paripīḍayamānāḥ kathamapyanicchanto'pi atidurvahagurubhārodvahanaparikhinnavapuṣaḥ
pariklāmyanti, tathāraṇye'pi nivasanto'naparādhāḥ kecit kvacit [artha]
to'nviṣya hanyante| nityaṃ ca bhayavivhalamānasastatastataḥ palāyamānāstiṣṭhantītyaparimitam
eṣāṃ duḥkhaṃ dṛśyatta eva| tathā mānuṣye'pi nārakaṃ duḥkhaṃ dṛśyata eva| atra ye caurādayo'ṅgacchedaśūlārpaṇodbandhanādibhiḥ
kāryanta eva teṣāṃ nārakameva duḥkham| ye ca dāridrayadyupahatāsteṣāṃ
pretānāmiva tatkṣuttarṣāḍibhirduḥkham| ye ca bhṛtyādayaḥ parāyattīkṛtātmabhāvāḥ,
ye ca balibhirākramya pīḍayante teṣāṃ tiraścāmiva tāḍanāvarodhanādi duḥkham|
tathā paryeṣṭikṛtam anyo'nyadrohopaghātādi kṛtaṃ priyaviprayogāpriyasaṃyogakṛtaṃ cāprameyameṣāṃ
duḥkham| ye kvacid īśvarāḥ sukhitā iva lapyante te'pi viparyavasānasampado vividhakudṛṣṭigahananimagnā
nārakādiduḥkhānubhavahetuvividha kleśakarmāṇyupacinvantaḥ prapātasthāstarava
iva duḥkhahetau [api] vartamānāḥ paramārthato duḥkhitā eva|

devā api ye tāvat kāmāvacarāste'pi tīvrakāmāgnisandīptamānasā ākṣiptacittā ivāsvacchacetasaḥ
kṣaṇamapi samādhānaṃ cetasāṃ na labhante| teṣāṃ praśamasukhadhanadaridrāṇāṃ kīdṛśaṃ nāma
tat sukham ? nityacyavanapatanādibhayaśokopahatāḥ kathaṃ sukhitā nāma ? ye ca rūpārūpāvacarāste'pi
yadi nāma kiyatkālaṃ duḥkhaduḥkhatāṃ vyatītāstathāpyatyantaṃ kāmāvacarāṇām anuśayānām
aprahāṇāt teṣāṃ punarapi nārakādivinipātasambhavād vipariṇāmaduḥkham astyeva| sarve nāma
devamanuṣyāḥ kleśakarmādipāratantryāt te saṃskāraduḥkhatayā duḥkhitā eva|

tadevaṃ sakalameva jagad duḥkhagnijvālāvalīḍham ityavetya yathā mama duḥkhamapriyaṃ tathānyeṣāmapriyamiti
cintayatā sarveṣveva sattveṣu kṛpā bhāvanīyā| prathamaṃ tāvad mitrapakṣeṣu pūrvoktā
vividhaduḥkhānubhaveṣvanupaśyatā bhāvanīyā|

tataḥ sattvasamatayā viśeṣamapaśyatā'nādimati ca saṃsāre na kaścit sattvo yo na me śataśo bandhurabhūditi
paricintayatā vyasteṣu bhāvanīyā| yadā mitrapakṣeṣviva vyasteṣu [api] tulyā
karuṇā pravṛttā bhavati, tadā śatrupakṣe'pi tathaiva sattvasamatādimanasikāreṇa bhāvanīyā|
yadā ca śatrupakṣe'pi mitrapakṣavat samapravṛttā bhavati, tadā kramaśo daśasu dikṣu sarvasattveṣu
[api] bhāvayet| yadā ca duḥkhitabālapriyeṣviva duḥkhoddharaṇecchākārā svarasavāhinī
sarvasattveṣu samapravṛttā kṛpā bhavati, tadā sā niṣpannā bhavati mahākaruṇāvyapadeśaṃ
ca labhate| yathā akṣayamatisūtre ca varṇitam| ayaṃ ca kṛpābhāvanākramo bhagavatā'bhidharmasūtrādau
varṇitaḥ|

tasyaivaṃ kṛpābhyāsabalāt sakalasattvābhyuddharaṇapratijñayānuttarasamyaksambodhiprārthanākāram
ayatnata eva bodhicittamutpadyate| yathoktam āryadaśadharmasūtre-"sattvān atrāṇān aśaraṇān
advīpān dṛṣṭvā karuṇāyai cittamupasthāpya yāvadanuttarāyāṃ samyaksaṃbodhau cittamutpādayati"
iti| yadi nāma parasamādāpanādināpi bodhisattvasya mahāsattvasya bodhicittamutpadyate,
tathāpi kṛpāvegato yat svayameva bodhisattvasya bodhicittamutpadyate tad bhagavatā āryatathāgatajñānamudrāsamādhau
viśiṣṭataratvena varṇitam|

tadetad bnodhicittaṃ pratipattivikalamapi saṃsāre mahāphalaṃ bhagavatā varṇitam| tathā coktaṃ
maitreyavimokṣe-"tad yathāpi nāma, kulaputra, bhinnamapi vajraratnaṃ sarvam ativiśiṣṭaṃ
suvarṇālaṅkāramabhibhavati, vajraratnanāma ca na vijahāti, sarvadāridrayaṃ ca vinivartayati|
evameva, kulaputra, pratipattibhinnamapi sarvajñatācittotpādavajraratnaṃ sarvaśrāvakapratyekabuddhaguṇasuvarṇālaṅkāram
abhibhavati| bodhicittanāma na vijahāti, saṃsārādāridrayaṃ
ca vinivartayati" iti|

yo'pi pāramitāsu sarveṇa sarvaṃ sarvathā śikṣitum asamarthaḥ, tenāpi bodhicittam utpādanīyameva,
upāyaparigraheṇa mahāphalatvāt| yathā coktam āryarājāvavādakasūtre-“yāsmāt tvaṃ mahārāja,
bahukṛtyo bahukaraṇiyaḥ, asahaḥ sarveṇa sarvaṃ sarvathā dānapāramitāyāṃ śikṣitum, yāvat
prajñāpāramitāyāṃ śikṣitum| tasmāttarhi tvaṃ mahārāja evameva sambodhau chandaṃ śraddhāṃ
prārthanāṃ praṇidhiṃ ca, gacchannapi tiṣṭhannapi niṣaṇṇo'pi śayāno'pi jāgradapi bhuñjāno'pi
pibannapi, satatasamitam anusmara, manasikuru bhāvaya| sarvabuddhabodhisattvārya śrāvakapratyekabuddhapṛthagjanānām
ātmanaśca atītānāgatapratyutpannāni kuśalamūlāni piṇḍayitvā,
anumodasva agrayā anumodanayā| anumodya ca sarvabuddhabodhisattvapratyekabuddhāryaśrāvakāṇāṃ
pūjākarmāṇi niryātaya| niryātya ca sarvasattvasādhāraṇāni kuru| tataḥ sarvasattvānāṃ yāvat
sarvajñatāpratilambhāya sarvabuddhadharmaparipūraṇāya dine traikālyam anuttarāyāṃ samyaksaṃbodhau
pariṇāmaya| evaṃ khalu tvaṃ mahārāja, pratipanna, san rājyaṃ ca kārayiṣyasi,
rājyakṛtyāni ca na hāpayisyasi, [bodhisambhārāṃśca paripūrayiṣyāsi]"| ityādi kamuktvāha-“atha
khalu punastvaṃ mahārāja, samyaksambodhicittakuśalamūlavipākena anekakṛtyo deveṣu upapanno'bhūḥ|
anekakṛtyo manuṣyeṣu upapanno'bhūḥ| sarvāsu ca devamanuṣyopapattiṣu ādhipatyaṃ
kārayiṣyasi"| iti vistaraḥ|

yat punaḥ pratipattisāraṃ bodhicittaṃ tad atitarāṃ vipulaṃ phalam iti siddhim| ata eva āryavīradattaparipṛcchāyām
uktam-

bodhicittād vai yat puṇyaṃ tacca rūpi bhaved yadi|

ākāśadhātuṃ sampūrya bhūyaścottaritaṃ bhavet||

gaṅgābālukasaṃkhyāni buddhakṣetrāṇi yo naraḥ|

dadyād ratnaprapūrṇāni lokanāthebhya eva hi||

yaścaikaḥ prāñjalirbhūtvā cittaṃ bodhāya nāmati|

iyaṃ viśiṣyate pūjā yasyā anto na vidyate||iti|

yathā āryagaṇḍavyūhe varṇitam-"bodhicittaṃ kulaputra ! bījabhūtaṃ sarvabuddhadharmāṇām" iti
vistaraḥ| tacca bodhicittaṃ dvividhaṃ praṇīdhicittaṃ prasthānacittaṃ ca| āryagaṇḍavyūhe varṇitam,
tathā-"rdurlabhāste, kulaputra, sattvāḥ sattvaloke ye'nuttarāyāṃ samyaksambodhau praṇidadhati
iti| tato'pi durlabhatamāste sattvā ye'nuttarāṃ samyaksambodhim abhisamprasthitāḥ"
iti| sakalajagato hitāya buddho bhaveyamiti prathamataraṃ prārthanākārā cetanā tatpraṇidhicittam|
yataḥ prabhṛti saṃvaragrahaṇe vartamānāḥ sambhāreṣu dṛśyante tatprasthānacittam|

saṃvaraśca vijñātapratibalasaṃvarasthitāt kalyāṇamitrāt parato grāhyaḥ| asati pratirūpe grāhake
buddhabodhisattvān āmukhīkṛtya yathā mañjuśrīyā'mbararājabhūtena bodhicittamutpāditaṃ
tathotpādanīyaḥ|

evamutpāditabodhicitto bodhisattvaḥ svayameva dānādi dadāti pratipattau prayokṣyate, na hi svayamadāntaḥ
parān damayatīti mattvā| na cāpi vinā pratipattyā bodhiravāpyate| yathoktam āryagayāśīrṣe-"pratipattisārāṇāṃ
bodhisattvānāṃ bodhirnāpratipattisārāṇām" iti| āryasamādhirāje
coktam-"tasmāt pratipattisāro bhaviṣyāmi ityevaṃ tvayā kumāra, śikṣitavyam| tat kasya
hetoḥ ? pratipattisārasya hi, kumāra, na durlabhā bhavatyanutarā samyaksaṃbodhiḥ" iti|

sā ca pratipattirbodhisattvasya pāramitā'pramāṇasaṅgrahavastvādibhedena akṣayamatiratnameghādisūtreṣu
vistareṇa varṇitā| tathā laukikaśilpādisthāneṣvapi yāvad bodhisattvena śikṣitavyam|
kiṃ punarlokottareṣu dhyānādiṣu| anyathā kathaṃ sarvākāraṃ sattvārthaṃ kuryuḥ| sā ceyaṃ
saṃkṣepeṇa bodhiattvasya prajñopāyarūpā pratipattirna prajñāmātraṃ nopāyamātram| yathā āryavimalakirtinirdeśe-"prajñārahita
upāya upāyarahitā ca prajñā bodhisattvānāṃ bandhanam"
ityuktam| upāyasahitā prajñā prajñāsahitā upāyo mokṣatvena varṇitaḥ| āryagayāśīrṣe coktam-"dvāvimau
bodhisattvānāṃ saṃkṣiptau mārgau| dvābhyāṃ mārgābhyāṃ samanvāgatā bodhisattvā mahāsattvāḥ
kṣipra manuttarāṃ samyaksaṃbodhim abhisambhotsyante| katamau dvau, upāyaśca prajñā
ca|" iti|

tatra prajñāpāramitāṃ tyaktvā dānādipāramitāsaṅgrahavastvādikaṃ sarvameva kṣetrapariśuddhimahābhoga[bahu]
parivārasampatsattvaparipākanirmāṇādikasakalābhyudayadharmasaṅgrāhakaṃ kuśalam
upāya ucyante| prajñā tu tasyaiva copāyasyāviparītasvabhāvaparicchedahetuḥ| tayā hi samyagupāyaṃ
vivicyā'viparyasto yathāvat svaparārthānuṣṭhānād viṣamiva mantraparigṛhītaṃ bhuñjāno
na saṃkliśyate| tathā coktamatraiva sutre-"upāyaḥ saṅgrahajñānam prajñā paricchedajñānam|"
iti| āryaśraddhābalādhāne coktam-"upāyakauśalaṃ katamam ? yat saṅgrahaḥ sarvadharmāṇāṃ|
prajñā katamā ? yat sarvadharmāṇām asambhadena kauśalam" iti| etau prajñopāyau dvāvapi
sarvakālameva sevanīyau bhūmipraviṣṭairapi na tu prajñāmātraṃ nopāyamātram| yataḥ sarvāsveva
daśasu bhūmiṣu bodhisattvasya pāramitāsamudācāraḥ paṭhito dadhabhūmikādau "na ca pariśeṣāsu
na samudācarati" iti vacanāt|

aṣṭamyāṃ ca bhūmau bodhisattvasya śāntavihāriṇo buddhairvyuttthānaṃ tad virudhyeta| tacca tatastatra
pāṭhād avagantavyam| [tathā coktaṃ tatraiva sūtre] "tasya khalu bho jinaputra, bodhisattvasya
evamimāmacalāṃ bodhisattvabhūmimanugatasya pūrvapraṇidhānabalādhānasthitasya
buddhā bhagavantastasmin dharmamukhastrotasi tathāgatajñānopasaṃhāraṃ kurvanti| evaṃ caina
bruvanti-sādhu sādhu kulaputra| eṣā paramārthakṣāntirbuddhadharmānugamāya| api tu khalu punaḥ
kulaputra, yā asmākaṃ daśabalacaturvaiśāradyabuddhadharmasamṛddiḥ, sā tava nāsti| tasyā
buddhadharmasamṛddheḥ paryeṣaṇāya abhiyogaṃ kuru, vīryamārabhasva| etadeva kṣāntimukhaṃ
monmokṣīḥ| api tu khalu punaḥ kulaputra, kiṃ cāpi tvayaivaṃ śāntavimokṣavihāro'nuprāptaḥ,
imān punaraśāntānapraśāntān bālapṛthagjanān nānākleśasamudācāraprāptān vividhavitarkopahatamānasān
samanvāhara, apekṣasva| api tu khalu punaḥ kulaputra, pūrvapraṇidhānamanusmara sattvārthasaṃprāpaṇaṃ
jñānamukhācintyatāṃ ca| api tu khalu punaḥ kulaputra, eṣā sarvadharmāṇāṃ
dharmatā| utpādādvā tathāgatānāmanutpādādvā sthitaivaiṣā dharmatā dharmadhātusthitiḥ yadidaṃ
sarvadharmaśūnyatā sarvadharmānupalabdhiḥ| naitayā tathāgatā eva kevalaṃ prabhāvyante,
sarvaśrāvakapratyekabuddhā api hyetāmavikalpadharmatāmanuprāpnuvanti|

api tu khalu punaḥ kulaputra, prekṣasva tāvat tvamasmākaṃ kāyāpramāṇatāṃ ca jñānāpramāṇatāṃ
ca buddhakṣetrāpramāṇatāṃ ca jñānābhinirhārāpramāṇatāṃ ca prabhāmaṇḍalāpramāṇatāṃ ca svarāṅgaviśuddhayapramāṇatāṃ
ca| tathaiva tvamapyabhinirhāramutpādaya| api tu khalu punaḥ kulaputra,
ekastveṣa āloko yo'yaṃ sarvadharmānirvikalpālokaḥ| īdṛśāstu kulaputra, dharmālokāstathāgatānāmaparyantagatā
aparyantakṛtā aparyantabaddhāḥ, yeṣāṃ saṃkhyā nāsti, gaṇanā, pramāṇamupaniṣadaupamyaṃ
nāsti, tesāmadhigamāya abhinirhāramutpādaya| api tu khalu punaḥ kulaputra,
prekṣasva tāvad daśasu dikṣu apramāṇakṣetratāṃ ca apramāṇasattvatāṃ ca apramāṇadharmavibhaktitāṃ
ca| tatsarvamanugaṇaya| yathāvattayā abhinirhāramutpādaya| "iti hi bho jinaputra,
te buddhā bhagavanta evaṃ bhūmyanugatasya bodhisattvasya evaṃ pramukhānyaprameyāṇyasaṃkhyeyāni
jñānābhinirhāramukhānyupasaṃharanti, yairjñānābhinirhāramukhairbodhisattvo'pramāṇajñānavibhaktito'bhinirhārakarmābhiniṣpadayati|'
ārocayāmi te bho jinaputra, prativedayāmi|
te ced buddhā bhagavantastaṃ bodhisattvamevaṃ sarvajñajñānābhinirhāramukheṣu nāvatārayeyustadevāsya
parinirvāṇaṃ bhavetsarvasattvakāryapratiprasrabdhiśca|" iti vistaraḥ|

yacca āryavimalakīrtinirdeśe gayāśīrṣe coktaṃ tadapi pūrvoktaṃ virudhyate, evaṃ sāmānyenaiva
tatrābhidhānāt| yat sarvadharmasaṅgrahavaipulye coktaṃ tadapi virudhyate| eva| tatroktam-"sūkṣmaṃ
hi mañjuśrīḥ, saddharmapratikṣepakarmāvaraṇam| yo hi kaścinmañjuśrīḥ, tathāgatabhāṣite
dharma ekasmin śobhanasaṃjñām utpādayati| ekasminnaśobhasaṃjñām utpādayati| sa saddharmaṃ
pratikṣipati| tena saddharmaṃ pratikṣipatā tathāgato'bhyākhyāto bhavati" iti vistaram
uktvā āha-"yo'yaṃ maitreya, ṣaṭpāramitāsamudāgamo bodhisattvānāṃ bodhāya taṃ te mohapuruṣā
evaṃ vakṣyanti| prajñāpāramitāyāmeva bodhisattvena śikṣitavyam, kiṃ śeṣābhiḥ pāramitābhiriti|
te'nyā mupāyapāramitāṃ dūṣayitavyāṃ manyante| tat kiṃ manyase, ajita ! duṣprajñaḥ sa
kāśirājo'bhūd yena kapotārtha śyenāya svamāṃsāni dattāni ? maitreya āha, no hīdam, bhagavan|
bhagavānāha-yāni mayā maitreya, bodhisattvacaryāṃ caratā ṣaṭpāramitāsaṃyuktāni kuśalamūlānyupacitāni|
apakṛtaṃ nu taiḥ kuśalamūlaiḥ ? maitreya āha-no hīdaṃ bhagavan| bhagavān
āha, tvaṃ tāvad ajita, dānāpāramitāyāṃ ṣaṣṭiṃ kalpān samudāgataḥ| yāvat prajñāpāramitāyāṃ
ṣaṣṭiṃ kalpān samudāgataḥ, tat te mohapuruṣā evaṃ vakṣyanti-ekanayenaiva bodhiryaduta śūnyatānayena"
iti vistaraḥ| vairocanābhisambodhau coktam-'tadetat sarvajñajñānaṃ karuṇāmūlaṃ
bodhicittahetukam upāyaparyavasānam" iti| tasmādubhayaṃ sarvakālameva bodhisattvena sevanīyam|

evaṃ hi bhagavatām apratiṣṭhitanirvāṇaṃ sidhyati| tathā hi dānāderūpāyasya rūpakāyakṣetraparivārādimahābhogatāphalasampatparigrahād
bhagavatāṃ na nirvāṇe'vasthānam| prajñayā ca sakalaviparyāsaprahāṇād
na saṃsāre'vasthānaṃ viparyāsamūlatvāt saṃsārasya| anyā ca prajñopāyasvarūpayā
pratipadā samāropāpavādāntavivarjanena madhyamā pratipad udbhāvitā| prajñayā samāropāntasya
varjanād upāyenāpavādāntasya varjanāt| ata eva āryadharmasaṅgītāvuktam-"lakṣaṇānuvyañjanarūpakāyapariniṣpādanābhirataśca
bhavati, na dharmakāyābhisamayamātrābhirataḥ" iti|
punaruktam-"prajñopāyajanitastathāgatānāṃ parapratyayataḥ saṃbhavo'nugantavyaḥ" iti|

yat punaruktam-"kolopamaṃ dharmaparyāyam ājānadbhirdharmā eva prahātavyāḥ, prāg evādharmāḥ"
iti| tad viparītābhiniveśaprahāṇataḥ prahātavyā ityabhiprāyāduktam, na tu prayojanasampadanārthamapi
nāśrayaṇiyam| tathā coktam-"dharmaḥ pragrahītavyo nodgrahītavyaḥ" iti| nonmārgeṇa
pragrahītavya ityarthaḥ| yaccāpi kvacid dānādi sāṃsārikaphalatvena varṇitaṃ tat prajñārahitānāṃ
dānādīnāṃ pūrvam uktaṃ tāvanmātrakuśalamūlasantuṣṭāṃścādhikṛtyottara kuśalamūle protsāhanārtham|
anyathā [ārya-] vimalakīrtinīrdeśaḥ [ādi pūrvoktaḥ] sarva eva virudhyate|
tasmāttu dvāvapi prajñopāyau sevanīyāviti sthitam|

tatra prajñāparigṛhītā dānādayaḥ pāramitāvyapadeśaṃ labhante nānyatheti| ato dānadipariśuddhaye
samādhānam āsthāya prajñopādānārthaṃ yatnaṃ kurvīta|

tatra prathamaṃ tāvat śrutamayī prajñotpādanīyā| tayā hi tāvad āgamārtham avadhārayati| tataścintāmayyā
prajñayānītaneyārthaṃ nirvedhayati| tatastayā niścitya bhūtamarthaṃ bhāvayennābhūtam|
anyathā hi viparītasyāpi bhavānād vicikitsāyāścāvyapagamāt samyagjñānodayo na syāt|
tataśca vyarthaiva bhāvanā syāt| yathā tīrtīkānām| uktaṃ ca bhagavatā samādhirāje-

nairātmyadharmān yadi pratyavekṣate

tān pratyavekṣya yadi bhāvayet|

sa heturnirvāṇaphalasya prāptaye

yo anyaheturna sa bhoti śāntaye|| iti|

tasmāccintāmayyā prajñayā yuktayāgamābhyāṃ pratyavekṣya bhūtameva vastusvarūpaṃ bhāvanīyam|
vastūnāṃ svarūpaṃ ca paramārthato'nutpāda evāgamato yuktitaśca niścitam|

tatrāgamato yathoktam āryadharmasaṅgītau-"anutpādaḥ satyamasatyam anye dharmāḥ" iti| etacca
paramārthānukūlatvād anutpādaḥ satyamityuktam| paramārthatastu notpādo nāpyanutpādaḥ, tasy
sarvyavahārātītatvāt| punaścātraiva coktam-"utpādanirodhābhiniviṣṭaḥ kulaputra, lokasanniveśaḥ,
tasmāt tathāgato mahākāruṇiko lokasyottrāsapadaparihārāthaṃ vyavahāravaśād uktavān,
utpadyate nirudhyate ceti na cātra kasyacid dharmasyotpādaḥ" iti| aryabuddhasaṅgītau coktam-"katamā
yoniśaḥ pṛcchā, katamā yoniḥ ? āha anutpādo yoniḥ, tasya pṛcchā yoniśaḥ pṛccha"|
punaratraivoktam-"cakāramukhaḥ sarvadharmāścyutyutpattivigatāḥ| abhāvamukhāḥ sarvadharmāḥ,
svabhāvaśūnyatām upādāya" iti| āryasatyadvayavibhāge cānutpādasamatayā sarvadharmāṇāṃ samatā
bhavati| prajñāpāramitāyāṃ coktam-"rūpaṃ subhūte, rūpasvabhāvena śūnyam, yāvad vijñānaṃ
vijñānasvabhāvena śūnyamiti svalakṣaṇaśūnyatām upādāya" iti| hastikakṣye coktam-

na kaścillabhyate bhāvo yasyotpādasya saṃbhavaḥ|

asaṃbhaveṣu dharmeṣu bālaḥ sambhavamicchati|| iti|

pitāputrasamāgame coktam-"sarva ete dharmāḥ sarve samāstraikālyasamatayā| atīte'dhvani sarvadharmāḥ
svabhāvarahitā yāvat pratyutpanne'dhvani" iti| evaṃ tavad āgamataḥ pratyavekṣaṇīyam|
yuktyā hi sthirīkṛtasyā-gamārthasyānyairapohitam aśakyatvāt| ato yuktyāpi pratyavekṣanīyam|

tatra saṃkṣepato yuktirucyate| utpādo bhāvānāmahetuko vā syāt sahetuko vā| na tāvad ahetukaḥ
kādācitkatvadarśanāt| kāraṇānapekṣā hi viśeṣābhāvād utpādakālavat sadā sarvatraiva ca bhāvāḥ
kiṃ na bhaveyuḥ| abhāvakālād aviśeṣād vā utpādakāle'pi naiva bhaveyuḥ| evaṃ tāvanna nirhetuko
yuktaḥ| nāpi sahetukaḥ| tathā hi yastāvadīśvarādistīrthikairnityo hetuḥ kalpitastato
bhāvā na jāyante krameṇotpādadarśanāt| na tvavikalakāraṇasya [phalasya] krameṇotpādo yukto
nirapekṣatvāt| nāpīśvarādeḥ svayaṃ samarthasya parāpekṣāḥ| nityatvena parairanupakāryatvāt|
anupakāriṇi cāpekṣā'yogāt| ata eveśvarādīnāṃ sarvasāmarthyaśūnyatvād vandhyāpūtrādivad
niḥsvabhāvatvameva| arthakriyāsamarthatvād vastunaḥ| teṣāṃ kvacidapi kārye na krameṇa sāmarthyaṃ
yathā vicāritam| nāpi yaugapadyena, tathā hi sarvakāryaṃ sakṛd utpādyoktarakāle'pi
yadyutpattisamartha evāsau tadā punarapi samarthasvabhāvānuvṛttau pūrvavat kāryotpattiprasaṅgaḥ|
ananuvṛttau vā pūrvasvabhāvaparityāgād anityatvaprasaṅgaḥ|

tasmānna nityaṃ nāma kiñcid vastu vidyate| ata evoktaṃ bhagavatā-“asatsamāropaḥ punarmahāmate
! ākāśanirodhanirvāṇa [ādi] akṛtakabhāvābhiniveśasamāropaḥ" iti| tasmānna nityād eṣāmutpādo
yuktaḥ| nāpyanityāttatrātītānāgatayoravastutvānn tāvattato janma yuktam ahetukatvaprasaṅgāt|
nāpi vartamānāt, samānāsamānakālayostata utpādāyogāt| tathā hi na tāvat samānakālaṃ
kāraṇaṃ svabhāvavat kāryasyāpi tatsamānakālabhāvitayā niṣpannatvāt| nāpi bhinnakālam, kālantaravyavadhānenotpāde'tītāderevotpattiprasaṅgāt|
avyavadhānenāpyutpāde sarvātmānā yadyavyavadhāṇaṃ
tadaikasminneva kṣaṇe sarvakṣaṇānām anupraveśāt kalpasya kṣaṇamātratāprasaṅgaḥ|
yathā paramāṇoḥ sarvātmanā saṃyogo piṇḍasyāṇumātratāprasaṅgaḥ| athaikadeśaena, tadā kṣaṇasya
sāvayavatvaprasaṅgaḥ| svato'pi notpadyante, nirhetukapakṣeṇaivāsya pakṣasya saṅgṛhītatvāt
svātmani ca kāritravirodhāt| nāpyubhayataḥ ubhayapakṣabhāvidoṣadvaya [saṅgraha] prasaṅgāt|

tasmāt paramārthato'nutpannā evāmī bhāvāḥ| saṃvṛtyā tūtpādasya vidyamānatvānnāgamādivirodhaḥ|
tathā coktaṃ bhagavatā-

bhāvā vidyanti saṃvṛtyā paramārthe na bhāvakāḥ|

niḥsvabhāveṣu yā bhrāntistatsatyaṃ saṃvṛtirbhavet||iti|

iyaṃ ca yuktirbhagavato'bhipretā śālistambādau| svataḥ parata ubhābhyām ahetośca janmaniṣedhāt|

athavā evaṃ yuktyā vicārayet| dvividhā bhāvā rūpiṇo'rūpiṇaśca| tatrāpi tāvad rūpiṇo ghatādayaste'ṇuśo
vibhinnarūpatvād naikasvabhāvāḥ| aṇūnāṃ pūrvāparasthitānāṃ pūrvādidigbhāgatvena
vibhidyamānānām asiddhāvapyaṇusaṃcayātmakatve nānekasvabhāvo yuktaḥ, na caikānekasvabhāvavyatirekeṇāparaḥ
kaścid bhāvasvabhāvo'stīti niḥsvabhāvā evāmī paramārthataḥ svapnādyupalabdharūpādivad
rūpiṇo bhavāḥ| etacca bhagavataiva coktam āryalaṅkāvatāre-"goviṣāṇāṃ punarmahāmate,
aṇuśo'pi vibhidyamānaṃ nāvatiṣṭhate| punarapyaṇavo'pi bhidyamānā aṇutvalakṣaṇena nāvatiṣṭhante"
iti|

ye cārupiṇaste'pi tathaiva vicāryumāṇā niḥsvabhāvā eva| tathāhi, bāhyasya nīlāderarthasyābhāvāt
sāmarthyata eva vijñānādayo'rūpiṇaḥ skandhā nilādirūpeṇa pratibhāsanta ityabhyupeyam|
uktaṃ ca bhagavatā-

“bahirdhā nāsti vairūpaṃ svacittaṃ dṛśyate bahiḥ|" iti|

tataśca nīlādicitrākāranirbhāsatayā grāhyagrāhakākāranirbhāsatayā naikasvabhāvā amī yuktāḥ|
na caikasyānekarūpatā yuktimatī, ekānekavirodhāt| ekasya kasyacit svabhāvasyāsiddhāvanekarūpatā'pyayuktimatī,
ekasamūharūpatvād anekasya|

athavā tatrālīkā evāmī rūpādaya ākārāḥ pratibhāsanta ityubyupagamyate, tadā vijñānam apyalīkaṃ
prāpnoti| vijñānasya tatsvarūpāvyatirekāt| na hi svayaṃ prakāśamānarūpatāvyatirekeṇānyad
vijñānasya rūpamasti| svayaṃ ca na nirbhāsante rūpādayaḥ| teṣāṃ ca vijñānasvarūpāpannānām
alīkatve sarvameva vijñānam alīkam abhyupetaṃ syāt| tasmād "māyopamaṃ ca vijñānam" ityuktaṃ
bhagavatā|

tasmād ekānekasvabhāvaśūnyatvena paramārthato'līkā evāmī sarvabhāvā iti niścitametat| ayaṃ cārtha
ukto bhagavatā laṅkāvatāre-

yathaiva darpaṇe rūpam ekatvānyatvavarjitam|

dṛśyate na ca tatrāsti tathā bhāveṣu bhavatā||iti|

ekatvānyatvavarjitam iti, ekatvānyatvarahitam ityarthaḥ| punaścoktam-

buddhayā vivicyamānānāṃ svabhāvo nāvadhāryate|

ato nirabhilāpyaste niḥsvabhāvāśca darśitāḥ|| iti|

tadevaṃ cintāmayyā prajñayā niścitya bhūtamartha tasya pratyakṣīkaraṇāya bhāvanāmayīṃ prajñām
utpādayet| "bahuśrutādimātrakeṇā nārthaḥ pratyakṣo bhavatīti niveditam āryaratnameghādiṣu|
anubhavaśca pratipattṛṇām, na cāpi sphuṭatarajñānālokodayam antareṇa samyagāvaraṇatamo'pahīyate|
bhāvanābahulīkārataścābhūte'pyarthe sphuṭarajñānam utpadyate| yathā aśubhādipṛthvīkṛtsnādisamāpannānāṃ
[jñānodbhavatve] kimpunarbhūte| tathā ca bhāvanāyāḥ parisphuṭajñānaphalatvena
sāphalyamuktam āryasamādhirāje-

ārocayāmi prativedayāmi vo

yathā yathā bahu ca vitarkayennaraḥ|

tathā tathā bhavati tannimittacitta-

stehi vitarkehi tanniśritehi || iti vistaraḥ|

tasmāt tattvaṃ sākṣātkartukāmo bhāvanāyāṃ pravartate|

tatra prathamataraṃ tāvad yoginā śamatho niṣpādanīyaścittasthirīkaraṇāya| salilavaccañcalatvāccittasya,
na śamathamādhāramanteraṇa sthitirasti| na cāsamāhitena cetasā yathābhutaṃ śakyate
jñātum| uktaṃ hi bhagavatā-"samāhitacitto yathābhūtaṃ prajānāti" iti| śamatho lābhādikāmanānirapekṣasya
samyakpravṛttau sthirasya duḥkhādyadhivāsanaśilasyārabdhavīryasya śīghrataraṃ
sampadyate| ata eva āryasaṃdhinirvocanādau dānādaya uttarottaratvena varṇitāḥ|

tadevaṃ śīlādiśamathasambhāreṣu sthito mano'nukūladeśe sarvabuddhabodhisattveṣu praṇāmādikaṃ
kṛtvā pāpadeśanāṃ puṇyānumodanāṃ vidhāya sakalajagadabhyuddharaṇāśayo mahākaruṇām evābhimukhīkṛtya
kāyam ṛjuṃ praṇidhāya sukhāsanopaviṣṭaḥ paryaṅkamābhujya samādhimabhiniṣpādayet|

tatra prathamaṃ tāvad yad vastu vicārayitavyaṃ yāvatā prakāreṇa saṅkṣepataḥ sakalavastusaṅgraho
bhavati tatra cittaṃ badhnīyat| saṅkṣiptaṃ punarvastu rūpyarūpibhedena dvidha bhavati|
etaccādikarmikasya vikṣepadoṣaparihārārtha saṃkṣiptaṃ tāvad yuktam ālambayitum| yadā tu jitamanaskāro
bhavati tadā skandhadhātvādibhedena viśodhya vistaraśo'pyālambata eva| tathā
sandhinirmocanādau yoginām aṣṭādaśaprakāraśūnyatālambanādibhedena nānāprakāram ālambanam uktam|

atraiva bhagavatā sattvānugrahād rūpyarūpyādibhedena saṃkṣepamadhyavistāraiḥ vastubhedo'bhidharmādau
nirdiṣṭaḥ| tacca vastu adhyāropāpavādaparihārāya skandhadhātvādisaṅgrahato gaṇayet|
tato niścitya sarvaṃ vastusaṅgrahaṃ tatraiva punaścittaṃ prabandhena prerayet|

yada tvantarā rāgādinā cittaṃ bahirvikṣipet tadāvagamya vikṣepatām aśubhādibhāvanayā vikṣepam
upaśāmya punastatraivoparyupari cittaṃ prerayet| aśubhadibhāvanākramastu granthavistarabhayānna
likhitaḥ| yadā tu cittaṃ tatrānabhirataṃ paśyet, tada samādherguṇadarśanato'bhiratiṃ
tatra bhāvayet| vikṣepadoṣadarśanād aratiṃ praśamayet| atha yadā styānamiddhābhibhavād
āalambanagrahaṇāprakaṭatayālīnaṃ cittaṃ bhavati tadā lokasaṃjñābhāvanayā prāmodyavastubuddhādiguṇamanasikārāt
[vā] layaṃ upaśāmya punastadevālambanaṃ dṛḍhataraṃ gṛṇhīyāt|

atha yadā pūrvahasitaramitādyanusmarato'ntarā cittam uddhataṃ paśyet, tadā'nityatādisaṃvegamanasikārād
auddhatyaṃ praśamayet, tataḥ punastatraivālambane cittasyānabhisaṃskāravāhitāyaṃ
yatnaṃ kurvīta| atha yadā layauddhatyabhyāṃ viviktatayā samapravṛttaṃ svarasavāhicittaṃ
paśyet tadābhogaśithīlīkaraṇād upekṣate| yadā tu samapravṛtte satyābhogaḥ kriyate, tadā cittaṃ
vikṣipet|

yadā tu tatrālambane'nabhisaṃskāravāhi yāvadicchaṃ cittaṃ pravṛttaṃ bhavati, tadā śamatho niṣpanno
veditavyaḥ| etacca sarvaśamathānāṃ sāmānyalakṣaṇam, cittaikagratāmātrasvabhāvatvāt|
śamathasya| ālambanaṃ tu tasyāniyatameva| ayaṃ ca śamathamārgo bhagavatā āryaprajñāpāramitādau
nirdiṣṭaḥ| yad āha-"tatra cittaṃ sthāpayati, saṃsthāpayati, avasthāpayati, upasthāpayati,
damayati, śamayati, vyupaśamayati, ekotīkaroti, samādadhāti" iti navapadaiḥ|

tatra sthāpayati, ālambanena badhnāti| saṃsthāpayati, tatraivālambane prabandhena pravartayati|
avasthāpayati, vikṣepam avagamya taṃ pariharati| upasthāpayati, vikṣepaṃ parihṛtya uparyupari
punastatraivālambane sthāpayati| damayati, ratimutpādayati| śamayati, aratiṃ vyupaśāmayati
vikṣepadoṣadarśanāt| vyupaśamayati, styānamiddhādīn vyutthitān vyupaśamayati| ekotīkaroti,
ālambane'nabhisaṃskāravāhitāyaṃ yatnaṃ karoti| samādadhāti, samaprāptaṃ cittam upekṣate
samanvāharatītyarthaḥ| eṣa caiṣāṃ padānām arthaḥ pūrvācāryaiḥ maitreyeṇa ca vyākhyātaḥ|

saṃkṣepeṇa sarvasaiva samādheḥ ṣaḍ doṣā bhavanti| kauṣidyam ālambanasaṃpramoṣaḥ, layauddhatyam,
anābhogaḥ, ābhogateti| teṣāṃ pratipakṣeṇāṣṭau prahāṇasaṃskārā bhavanīyāḥ| tad yathā-śraddhā,
chandaḥ, vyāyāmaḥ praśrabdhiḥ, smṛtiḥ, samprajanyam, cetanā, upekṣā ceti| tatrādyāścatvāraḥ
kausīdyasya pratipakṣāḥ| tathāhi-samādherguṇeṣvabhisampratyayalakṣaṇayā śraddhayā
tatra yogino'bhilāṣa utpadyate| tato'bhilāṣād vīryamarabheta| tadvīryabalena kāyacittakarmaṇyatām
āsādayati| tataḥ praśrabdhakāyacetasaḥ kausīdyam āvartate| ataḥ śraddhādayaḥ kausīdyaprahāṇāya
bhāvanīyāḥ| smṛtirālambanasampramoṣasya pratipakṣaḥ| samprajanyaṃ layauddhatyayoḥ
pratipakṣaḥ| tena layauddhatyayoḥ samyagupaṃlakṣaṇāt| layauddhatyāpraśamanakāle tvanābhogadoṣaḥ
tatpratipakṣeṇa ca cetanā bhāvanīyā| layauddhatyapraśame sati yadā cittaṃ praśamavāhi
tadā''bhogadoṣaḥ, tatpratipakṣastadānīmupekṣā bhāvanīyā|

ebhiraṣṭābhiḥ prahāṇasaṃskāraiḥ samanvāgataḥ samādhiḥ paramakarmaṇyo bhavati| ṛddhayādīn guṇān
niṣpādayati| ata evoktaṃ sūtra-"[aṣṭa] prahāṇa [saṃskāra] samanvāgataḥ ṛddhipādaṃ bhāvayati"
iti| eṣā ca cittaikāgratā uttarottarakarmaṇyatāsamprayogād ālambanādiguṇaviśeṣayogācca
dhyānārūpisamāpattiḥ vimokṣādivyapadeśaṃ labhate|

tathā hi yadopekṣāvedanāsamprayuktā savitarkasavicārā sā bhavati, tadā'nāgamyā ucyate [prathamadhyānaprayogacittatvāt]|
yadā ca kāmatṛṣṇayā pāpadharmaiśca] viviktā bhavati [vitarkavicāra]
prītisukhādhyātmasamprasādaiḥ samprayuktā bhavati, tadā prathamaṃ dhyānam ucyate| ata
eva prathamadhyānaṃ vitarkamātrarahitaṃ dhyānāntaramucyate| yadā vitarkavicārarahitā prathamadhyānabhūmitṛṣṇayā
viviktā ca bhavati| prītisukhādhyātmasamprasādaiḥ samprayuktā bhavati,
tadā dvitīyaṃ dhyānamucyate| yadā tu dvitīyadhyānabhūmitṛṣṇayā viviktā bhavati, sukhopekṣāsmṛtisamprajanyasamprayuktā
bhavati, tadā tṛtīyaṃ dhyānam ucyate| yadā tṛtīyadhyānabhūmitṛṣṇayā
viviktā bhavati| aduḥkhāsukhā upekṣāsmṛtyabhisamprayuktā bhavati, tadā caturthaṃ
dhyānamucyate| evam arūpyasamāpattivimokṣābhibhavāyatanādiṣvālambanākārādibhedena yojyam|

tadevamālambane cittaṃ sthirīkṛtya prajñayā vivecayet| yato jñānālokotpādāt sammohabījasyātyantaprahāṇaṃ
bhavati| anyathā hi tīrthikānāmiva samādhimātreṇa kleśaprahāṇaṃ na syāt| yathoktaṃ
sutre-

kiñcāpi bhāvayet samādhimetaṃ

na co bibhāveyya sā ātmasaṃjñām|

punaḥ prakupyati kileṣu tasya

yathodrakasyeha samādhibhāvanā||iti|

tatrāyam āryalaṅkāvatāre saṃkṣepāt prajñābhāvanākramo nirdiṣṭaḥ-

cittamātraṃ samāruhya bāhyamarthaṃ na kalpayet|

tathatālambane sthitvā cittamātramatikramet||

cittamātramatikramya nirābhāsamatikramet|

nirābhāsasthito yogī mahāyānaṃ sa paśyati||

anābhogagatiḥ śāntā praṇidhānairviśodhitā|

jñānaṃ nirātmakaṃ śreṣṭhaṃ nirābhāse na paśyati||iti|

tatrāyamarthaḥ-prathamaṃ yogī ye rūpiṇo dharmā bāhyārthatayā paraiḥ parikalpitāsteṣu tāvad vicārayet|
kimete vijñānād anye, āhosvid vijñānamevaitat tathā pratibhāsate, yathā svapnāvasthāyāmiti|
tatra vijñānād bahiḥ paramāṇuśo vicārayet| paramāṇūṃśca bhāgaśaḥ pratyavekṣa-māṇo
yogī tān arthānna samanupaśyati| tasyāsamanupaśyata evaṃ bhavati cittamātramevaitat sarvaṃ
na punarbāhyo'rthā vipadyate| tadevam-

"cittamātraṃ samāruhya bāhyamarthaṃ na kalpayet|"

rūpidharmavikalpāṃstyajed ityarthaḥ|

teṣām upalabdhilakṣaṇaprāptānāṃ vicārayed anupalabdheḥ| evaṃ rūpiṇo dharmān vibhāvyārupiṇo vibhāvayet|
tatra yaccittamātraṃ tadapyasati grāhye grāhako na yukto grāhakasya grāhyapekṣatvad
tataścittaṃ grāhyagrāhakaviviktam advayameva cittamiti vicārayed advayalakṣaṇe-

"tathatālambane sthitvā tadapi cittamātram atikramet|"

grahakamākāramatikrameta| dvayanirābhāsa eva advayajñāne tiṣṭhedityarthaḥ|

evaṃ cittamātramatikramya tadapi dvayanirābhasaṃ yajjñānaṃ tadatikrameta| svataḥ parato bhāvānāṃ
janmānupapatteḥ grāhyagrāhakayoścālīkatve tadavyatirekāt tasyāpi satyatvamayuktamiti
vicārayet| tatrāpyadvayajñāne vastutvābhiniveśaṃ tyajet, advayajñānanirābhāsa eva jñāne tiṣṭhedityarthaḥ|
evaṃ sati sarvadharmaniḥsvabhāvatāpratipattau sthito bhavati| tatra sthitasya
paramatattvapraveśāt nirvikalpasamādhipraveśaḥ|

tathā cādvayajñānanirābhāse jñāne yadā sthito yogī tadā paramatattve sthitatvāt, mahāyānaṃ sa
paśyati| etadeva tat mahāyānam ucyate yat paramatattvadarśanam| etadeva tat paramatattvadarśanaṃ
yat sarvadharmān prajñācakṣuṣā nirūpayataḥ samyagjñānāvaloke satyadarśanam| tathā
coktaṃ sutre-"katamaṃ paramārthadarśanam ? sarvadharmāṇām adarśanam|" iti|

atredṛśamevādarśanamabhipretaṃ na tu nimīlitākṣajātyandhānāmiva pratyayavaikalyād amanasikārato
vā yadadarśanam|

tato bhāvābhiniveśadiviparyāsavāsanāyā aprahīṇatvād asaṃjñisamāpattyādivyutthitasyeva punarapi
bhāvābhiniveśamūlasya rāgādikleśagaṇasyotpatteramukta eva yogī bhavet| bhāvābhiniveśamūlo
rāgādiḥ āryasatyadvayanirdeśādau varṇitaḥ| yatpunaruktam avikalpapraveśadhāraṇyām-"amanasikārato
rūpādinimittaṃ varjayati" iti| tatrāpi prajñayā nirūpayato yo'nupalambhaḥ sa tatrāmanasikāro'bhipreto
na manasikārābhāvamātram| na hyasaṃjñisamāpattyādiriva anādikāliko rūpādyabhiniveśo
manasikāraparivarjanamātrāt prahīyate|

saṃśayā prahāṇe tu na pūrvopalabdheṣu ca rūpādiṣvabhiniveśamanasikāraparivarjanaṃ śakyaṃ kartum
agnyaparivarjane dāhāparivarjanavat| tathāmī rūpādimithyāvikalpāḥ kaṇṭakādivadutkīlya
na hastena cetaso'panetavyāḥ| kiṃ tarhi saṃśayabījāpagamāt| tacca saṃśayabījaṃ yoginaḥ samādhyāloke
sati prajñācakṣuṣā nirūpayatastesāṃ rūpādīnāṃ pūrvopalabdhānām upalabdhilakṣaṇaprāptānām
anupalambhād, rajjoḥ sarpajñānavad, apagacchati nānyathā| tathā saṃśayabījāpagamād
rūpādinimittamanasikāraḥ śakyate varjayituṃ nānyathā| anyathā hyasati samādhyāloke prajñācakṣuṣāpyanavaloke
yathā andhakūpāvasthitapuruṣasyāvacarakagataghāṭādiṣviva yogino rūpādiṣvastitvasaṃśayo
naiva nivarteta| tadanivṛttyā cā prahīṇatimiradoṣasyeva yo'yukto'līkarūpādyabhiniveśaḥ
pravarteta na kenāpi nivartyeta|

tasmāt samādhihastena manaḥ sandhāya sūkṣmataraprajñāśastreṇa tatra cetasi rūpādimithyāvikalpabījam
uddharet| evam satyutkhātamūlā iva taravo bhūmernirmūlatayā mithyāvikalpāḥ punaścetasi
na virohanti| ata evāvaraṇaprahāṇāya śamathavipaśyanāyuganaddhavāhī mārgo bhagavatā nirdiṣṭaḥ,
tayoḥ avikalpasamyagjñāne hetutvāt| tathā coktam-

śīlaṃ pratiṣṭhāya samādhilābhāḥ

samādhilābhācca hi prajñābhāvanā|

prajñayā jñānaṃ bhavati viśuddhaṃ

viśuddhajñānasya hi śīlasampat||iti|

tathā hi yadā śamathenālambane cittaṃ sthirīkṛtaṃ bhavati tadā prajñayā vicārayataḥ samyagjñānāloka
utpadyate, tadāndhakāramivāloke prakāśayati āvaraṇam apahīyate| ata evānayoścakṣurālokayoriva
samyagjñānotpādaṃ pratyanyo'nyānuguṇyenāvasthitatvānnālokāndhakāravat parasparavirodhaḥ|
na hi samādhirandhakārasvabhāvaḥ| kiṃ tarhi cittaikāgratālakṣaṇaḥ| sa ca samāhito
yathābhūtaṃ prajānātīti vacanādekāntena prajñānukūla eva bhavati, na tu viruddhastasmāt
syāt samāhitasya prajñayā nirūpayataḥ sarvadharmāṇāmanupalambhaḥ| sa eva paramo'nupalambhaḥ|
sā ca tādṛśī yogināmavasthānalakṣaṇā gatiranābhogā, tataḥ paraṃ dṛṣṭavyasyābhāvāt| śānteti
bhāvābhāvādivikalpalakṣaṇasya prapañcasyopaśamāt|

tathā hi yadā prajñayā nirūpayan na kiñcid bhāvasvabhāvam upalabhate yogī, tadā'sya naiva bhāvavikalpo
bhavat| abhāvavikalpo'pi tasya nāstyeva| yadi bhāvaḥ kadācid dṛṣṭo bhavati, evaṃ
sati tanniṣedhenābhāvavikalpaḥ pravartate| yadā tu kālatraye'pi bhāvo yoginā prajñācakṣuṣā
nirūpayatā nopalabdhaḥ, tadā kathaṃ tasya pratiṣedhenābhāvavikalpaṃ kurvīta| evamanye'pi
vikalpāstadā tasya na samutpadyanta eva bhāvābhāvavikalpābhyāṃ sarvavikalpasya vyāptatvāt|
vyāpakābhāve ca vyāpyasyāsambhavāt| ayamasau paramanirvikalpo yogaḥ| tatra sthitasya yoginaḥ
sarvavikalpānām astaṃgamāt samyak kleśāvaraṇaṃ jñeyāvaraṇaṃ ca prahīyate| tathā hi kleśāvaraṇasyānutpannāniruddhabhāveṣu
bhāvādiviparyāso mūlaṃ kāraṇam āryasatyadvayanirdeśādau
varṇitaṃ bhagavatā|

anena ca yogābhyāsena sarvabhāvādivikalpānāṃ prahāṇāt sakalabhāvādiviparyāsasyāvidyāsvabhāvasya
kleśāvaraṇamūlasya prahāṇam| tato mūlocchedāt kleśavaraṇaṃ samyak prahīyate| tathā coktaṃ
satyadvayanirdeśe-"kathaṃ mañjuśrīḥ, kleśā vinayaṃ gacchanti, kathaṃ kleśāḥ parijñātā
bhavanti ? mañjuśrīrāha-paramārthato'tyantājātānutpannābhāveṣu sarvadharmeṣu saṃvṛtyāsadviparyāsaḥ|
tasmād asadviparyāsāt saṅkalpavikalpaḥ| tasmāt saṃkalpavikalpād ayoniśo manasikāraḥ|
tasmād ayoniśo manasikārād ātmasamāropaḥ| tasmād ātmasamāropād dṛṣṭiparyutthānam| tasmād
dṛṣṭiparyutthānāt kleśāḥ pravartante| yaḥ punaḥ devaputra ! paramārthato'tyantājātānutpannābhāvān
sarvadharmān prajānāti, sa paramārthato'viparyastaḥ| yaśca paramārthato'viparyastaḥ
so'vikalpaḥ| yaścāvikalpaḥ sa yoniśaḥ prayuktaḥ| yaśca yoniśaḥ prayuktaḥ tasyātmasamāropo
na bhavati| yasyātmasamāropo na bhavati tasya dṛṣṭiparyutthānaṃ na bhavati| yāvat paramārthato
nirvāṇadṛṣṭisarva dṛṣṭiparyutthānam api na bhavati| tasyaivam anutpādavihāriṇaḥ
kleśā atyantaṃ vinītā draṣṭavyāḥ| ayam ucyate kleśavinayaḥ| yadā, devaputra ! kleśān nirābhāsena
jñānena paramārthato'tyantaśūnyān atyantābhāvān atyantanirnimittāt prajānāti, tadā
devaputra ! kleśāḥ parijñātā bhavanti| tatra yathāpi nāma, devaputra ! ya āśīviṣasya gotraṃ
prajānāti| sa tasyāśīviṣasya viṣaṃ śamayati| evameva devaputra ! ya kleśānāṃ gotraṃ prajānāti
tasya kleśāḥ praśāmyanti| devaputra āha-kataman mañjuśrīḥ ! kleśānāṃ gotram| āha-yāvad
eṣā paramārthato'tyantājātānutpannābhāveṣu sarvadharmeṣu kalpanā idaṃ kleśānāṃ gotram"
iti vistaraḥ|bhāvādiviparyāsena ca sakalaviparyāsasya vyāptatvāt| tatprahāṇe sakalaviparyāsaprahāṇād
jñeyāvaraṇam apyanena samyak prahīyate, viparyāsalakṣaṇatvād āvaraṇasya| jñeyāvaraṇe
ca prahīṇe pratibandhābhāvād ravikiraṇavad apagatameghādyāvaraṇe nabhasi sarvatrāvyāhato
yogi pratyakṣo jñānālokaḥ pravartate| tathā hi vastusvabhāvaprakāśarūpaṃ vijñānam| tacca
saṃnihitam api vastu pratibandhasadbhāvānna prakāśayati| pratibandhābhāve tu sati, acintyaśaktiviśeṣalābhāt
kimiti sakalam eva vastu yathāvad na prakāśayet| ataḥ saṃvṛtiparamārtharūpeṇa
sakalasya vastuno yathāvat parijñānāt sarvajñatvam avāpyate| ato'yam evāvaraṇaprahāṇo
sarvajñatvādhigame ca paramo mārgaḥ|

yastu śrāvakādīnāṃ mārgastena viparyāsāprahāṇān na samyag āvaraṇadvayaṃ prahīyate| tathā coktam
āryalaṅkāvatāre-"anye tu kāraṇādhīnān sarvadharmān dṛṣṭvā'nirvāṇe'pi nirvāṇam iti buddhayo
bhavanti| dharmanairātmyādarśanād nāsti mahāmate ! mokṣa eṣām| mahāmate, śrāvakayānikābhisamayagotrasyāniryāṇe
niryāṇabuddhiḥ| atra mahāmate, kudṛṣṭivyāvartanā yogaḥ karaṇīyaḥ"
iti| ata eva cānyena mārgeṇa mokṣābhāvād ekam eva yānam uktaṃ bhagavatā|

kevalam [bālena bālasya] avatāraṇābhisandhinā śrāvakādimārgo deśitaḥ| tathā hi sakandha mātramevaitat,
na tvātmāstīti bhāvayan śrāvakaḥ pudgalanairātmyam avatarati, vijñaptimātraṃ traidhātukamiti
bhāvayan vijñānavādibāhyārthanairātmyamavatarati| anena tvasyadvayajñānasya
nairātmyapraveśāt paramatattvapraviṣṭo bhavati| na tu vijñaptimātratāpraveśa eva tattvapraveśaḥ|
yathoktaṃ prāk| uktaṃ ca āryalokottaraparivarte "punaraparaṃ bho jinaputra ! cittamātraṃ
traidhātukam avatarati, tacca cittam anantamadhyatayā'vatarati" iti| antayorutpādabhaṅgalakṣaṇayoḥ
sthitilakṣaṇasya ca madhyasyābhāvād anantamadhyacittam| tasmād advayajñānapraveśa
eva tattvapraveśaḥ|

sā ceyaṃ yoginām avasthā kuto viśodhitā ? ityāha-

"praṇidhānairviśodhitā" iti| mahākaruṇayā yat sarvasattvārthakaraṇāya bodhisattvena praṇihitam,
tataḥ praṇidhānabalād uttarottaradānādikuśalābhyāsāt sā tathā viśuddhā jāta, yena sarvadharmaniḥsvabhāvatājñāne'pi
sakalasattvāpekṣā na vyāvartate yāvat saṃsāra eva ananuliptāḥ
saṃsāradoṣairavatiṣṭhanta iti| kathaṃ punaranābhogā śāntetyatra kāraṇamāha-

jñānaṃ nirātmakaṃ śreṣṭhaṃ nirābhāsena paśyati| iti|

yasmād yad advayalakṣaṇaṃ jñānam advayavādināṃ śreṣṭhaṃ paramārthenābhimataṃ tadapi nirātmakaṃ
niḥsvabhāvam advayanirābhāsena jñānena paśyati yogī| ato'parasya draṣṭavyasyābhāvād anābhogā,
sarvavikalpābhāvat śānteti|

atredānīṃ ko'sau yogī vidyate, yaḥ paśyatīti cet ? na paramārthataḥ kaścid ātmādiḥ svatantro'sti,
yogī nāpi kaścit paśyati| kintu saṃvṛtyā yathā rūpādīviṣayākārajñānotpādamātreṇa vijñānameva
loke tathā tathā vyavahriyate devadatto yajñadattaṃ jñānena paśyatīti na tu kaścid
ātmādirasti| tathā'trāpi jñānamevādvayajñānanirābhāsam utpadyamānaṃ tathā vyapadiśyate nirābhāsena
jñānena paśyatiti| na hi sarvadharmāṇāṃ paramārthato niḥsvabhāvatve'pi saṃvṛtyā
yogijñānam anyad vā pṛthagjñānaṃ neṣṭam| tathā coktam āryasatyadvayanirdeśe-"paramārthato'tyantābhāvaśca
saṃvṛttyā ca mārga bhāvayati" iti|

anyathā śrāvakapratyekabuddhabodhisattva [buddha] pṛthagjanādivyavasthā kathaṃ bhavet, kintu
yasya saṃvṛtyā'pi kāraṇaṃ nāsti sa saṃvṛtyā'pi notpadyate| yathā śaśaviṣāṇādi| yasya tu [kāraṇaṃ]
vidyate sa paramārthato'līko'pi samutpadyata eva| yathā-māyāpratibimba [pratidhvani]
ādī| na ca māyādeḥ saṃvṛtyā pratītyasamutpāde paramārthato vastutvaprasaṅgaḥ, tasya vicārākṣamatvāt|
ataḥ sarvameva māyopamaṃ jagat| tatra yathā kleśakarmamāyāvaśāt sattvānāṃ janmamāyā
pravarteta, tathā yogināmapi puṇyajñānasambhāramāyāvaśād yogijñānamāyā pravartata
eva| tathā coktam āryaprajñāpāramitāyām-"kaścit śrāvakanirmitaḥ, kaścit pratyekabuddhanirmitaḥ,
kaścid bodhisattvanirmitaḥ, kaścit tathāgatanirmitaḥ, kaścit kleśanirmitaḥ kaścit karmanirmitaḥ|
anena subhūte, paryāyeṇa sarvadharmā nirmitotpannāḥ" iti| ayaṃ tu viśeṣo yogināṃ
pṛthagjanebhyaḥ, te hi māyākāravat tāṃ māyāṃ yathāvat parijñānāt satyato nābhiniviśante,
tena te yogina ucyante| ye tāṃ bālapṛthagjanavat kautūhalaṃ styatvenābhiniviṣṭāste viparītābhiniveśad
bāla ucyante iti sarvamaviruddham| tathā coktam āryadharmasaṅgītau-

māyākāro yathā kaścinnirmita-mokṣamudyataḥ|

na cāsya nirmite saṅgo jñātapūrvo yato'sya saḥ||

tribhavaṃ nirmitaprakhyaṃ jñātvā sambodhipāragaḥ|

saṃnahyate jagaddhetorjñātapūrvaṃ jagat tathā||iti|

evamanena krameṇa tattvaṃ bhāvayet|

tatra ca layauddhatyādīn vyutthitān pūrvavat praśamayet| yadā tu sarvadharmaniḥsvabhāvatālambane
ca layauddhatyādirahitam anabhisaṃskāreṇa pravṛttaṃ jñānaṃ bhavati, tadā śamathavipaśyanāyuganaddhavāhī
mārgo niṣpanno bhavati| tathā yāvat śaknoti tāvad adhimuktibalena adhimukticaryābhūmau
sthito bhāvayet|

tato yathecchaṃ paryaṅkamābhujya vyutthāya punarevaṃ cintayet| yadi nāmāmī dharmāḥ paramārthata
eva niḥsvabhāvā apyete saṃvṛtyā sthitā eva| tathā coktam āryaratnameghe-"kathaṃ bodhisattvo
nairātmyakuśalo bhavati ? iha kulaputra, bodhisattvaḥ samyakprajñayā rūpaṃ pratyevakṣate,
vedanāṃ saṃjñāṃ saṃskārān vijñānaṃ pratyavekṣate| sa rūpaṃ pratyavekṣamāṇo rūpasyotpādaṃ
nopalabhate, virodhaṃ nopalabhate, samudayaṃ nopalabhate| evaṃ vedanāyāḥ saṃjñāyāḥ saṃskārāṇāṃ
vijñānasyotpādaṃ nopalabhate, nirodhaṃ nopalabhate, samudayaṃ nopalabhate| ayaṃ
ca paramārthato'nutpādavihāriṇyāḥ prajñāyā na punarvyāvahārikeṇa svabhāvena" iti vistaraḥ|
ete ca bālabuddhaya evaṃ niḥsvabhāveṣu bhāveṣu viparītābhiniveśāt saṃsāre paribhramanto vividhāni
duḥkhāni pratyanubhavanti| mahākaruṇām eva āmukhīkṛtya evamanuvicintayet-tathā'haṃ
kariṣyāmi yathā sarvajñatvaṃ prāpya eteṣāṃ dharmatāmavabodhayeyamiti|

tataḥ sarvabuddhabodhisattvebhyaḥ pūjāstotropahāraṃ kṛtvā āryabhadracaryāpraṇidhānamabhinirharet|
tataḥ śūnyatākaruṇāgarbha eva sakaladānādipuṇyajñānasambhāropārjane pravartate| tathā
coktam āryadharmasaṃgītau-"yathābhūtadarśino bodhisattvasya sattveṣu mahākaruṇā pravartate|
evaṃ cāsya bhavati-idaṃ mayā samādhimukhaṃ sarvadharmayathābhūtadarśaṃ ca sarvasattvānāṃ
nispādayitavyam| sa tayā mahākaruṇayā saṃcodyamāno'dhiśīlam adhicittam adhiprajñaṃ ca śikṣātrayaṃ
paripūryānuttaraṃ samyaksambodhim abhisambudhyate" iti|

ayameva prajñopāyayuganaddhabāhī bodhisattvānāṃ mārgo yat paramārthadarśane'pi saṃvṛtiṃ nocchedayanti|
saṃvṛtiṃ cānucchedayanto mahākaruṇāpūrvaṅgamā aviparyastā eva sattvārthakriyāsu
pravartante| uktam āryaratnameghe-"kathaṃ bodhisattvo mahāyānakuśalo bhavati| iha bodhisattvaḥ
sarvāsu śikṣāsu śikṣate, śikṣāmārgaṃ ca nopalabhate| yacca śikṣate tadapi nopalabhate|
yaśca śikṣyate tamapi nopalabhate| na ca taddhetukaṃ tannidānaṃ tatpratyayam ucchedadṛṣṭau
patati " iti| āryadharmasaṃgītau coktam-"katamā bodhisattvānāṃ pratipattiḥ ? yat kiñcid
bodhisattvānāṃ kāyakarma, yat kiñcid vākkarma, yat kiñcin manaḥkarma, tat sarvasattvāpekṣakaṃ
pravartate, mahākaruṇāpūrvaṅgamatvāt| mahākaruṇādhipatyaṃ sarvasattvāhitasukhādhyāśayasamutthitam"
iti| ayamevaṃ hitāśayaḥ saṃjñībhavati| sā mayā pratipattiḥ pratipattavyā sarvasattvānāṃ
hitāvahā sukhāvahā| tasya skandheṣu māyāvat pratyavekṣaṇā pratipattirna ca skandhaparityāgaṃ
spṛhayatīti| dhātuṣvāśīviṣavat pratyavekṣaṇā pratipattirna ca dhātuparityāgaṃ
spṛhayatīti| āyataneṣu śūnyagrāmavat pratyavekṣaṇāpratipattirna cāyatanaparityāgaṃ spṛhayatīti|
rūpasya phenapiṇḍavat pratyavekṣaṇā pratipattirna ca tathāgatarūpakāyaviṭhapanāṃ
jahāti| vedanāyā budbudvat pratyavekṣaṇā pratipattirna ca tathāgatadhyānasamādhisamāpattisukhaniṣpadanaprayogaṃ
nārabhate| saṃjñāyāṃ marīcivat pratyavekṣaṇā pratipattirna ca tathāgatajñānaniṣpādana
apratipattiḥ| saṃskārāṇāṃ kadalīvat pratyavekṣaṇā pratipattirna ca buddhadharmasaṃskārāṇām
apratipattiḥ| vijñānasya māyāvat pratyavekṣaṇā pratipattirna ca jñānapūrvaṅgamakāyavāṅmanaskarmaniṣpādanā
pratipattiḥ" iti vistaraḥ| evam aparyanteṣu sūtrānteṣu
prajñopāyarūpā pratipattiranugantavyā|

tatra yadi nāma lokottaraprajñāvasthāyām upāyasevanā na sambhavati, upāyasevanākāle tu bodhisattvasya
māyākāravad aviparyastatvāt lokottarajñānāt prayogapṛṣṭhabhāvani yathāvad vastuparamārthatattvābhiniveśanī
prajñāsambhavatyeveti, bhavatyeva prajñopāyayuganaddhavāhī mārgaḥ|
āryakṣayamatinirdeśe ca dhyānākṣayatayā prajñopāyayuganaddhavāhī mārgo'nugantavyaḥ| evamanena
krameṇa bodhisattvasya prajñām upāyaṃ ca satataṃ satkṛtya dīrghakālābhyāsena bhāvayato
dvādaśāvasthāviśeṣā bhavanti| tā evāvasthā uttarottaraguṇapratiṣṭhārthena bhūmayo vyavasthāpyante|
adhimukticaryābhūmeryāvad buddhabhūmiriti|

tatra yāvat pudgaladharmanairātmyatvaṃ na sākṣātkaroti, kevalaṃ dṛḍhatarādhimuktiḥ| mārādibhirapyabhedyo
yadādhimuktibalena tattvaṃ bhavayati, tadā dṛḍhādhimuktito'dhimukticaryābhūmirvyavasthāpyate|
asyāmapi bhūmau vartamāno bodhisattva pṛthagjano'pi sarvabālavipattisamatikrānto'saṃkhyeyasamādhidhāraṇīvimokṣābhijñādiguṇānvita
āryaratnameghe paṭhyate|

asyā eva ca mṛdumadhyādhimātrādhimātratarāvasthācatuṣṭayena catvāri nirvedhabhāgīyāni vyavasthāpyante|
tathā hi yadā [bāhyārtha vibhāvayatā] īṣatspaṣṭo jñānāloko bhavati tadā uṣmagatanāmakaṃ
nirvedhabhāgīyaṃ bhavati| sa cātra mahāyāna ālokalabdhasamādhirucyate| yadā tu sa
eva jñānaloko madhyamaspaṣṭo bhavati, tadā mūrdhanāmakanirvedhabhāgīyaṃ bhavati, vṛddhālokaśca
samādhirucyate| yadā tu spaṣṭataro bāhyārthānābhāsajñānāloko jāyate, tadā vijñaptimātrāvasthānāt
kṣāntināmakaṃ nirvedhabhāgīyaṃ bhavati| ekadeśapraviṣṭaśca samādhirucyate| grāhyakārānupalambhapraveśāt|
yadā tu grāhyagrāhakākārarahitam advayaṃ jñānaṃ vibhāvayet tadā'gradharmākhyaṃ
nirvedhabhāgīyaṃ bhavati| ānantaryaśca sa samādhirucyate, tadanantarameva
tattvapraveśāt| atra tāvad adhimukticaryābhūmi|

itarāstu bhūmayaḥ saṃkṣepata ekādaśāṅgaparipūritā vyavasthāpyante| tatra prathamā bhūmiḥ prathamaṃ
pudgaladharmanairātmyatattvādhigamāṅgaparipūritā vyavasthāpyate| tathā hi yadā'gradharmānantaraṃ
prathamataraṃ lokottaraṃ sarvaprapañcarahitaṃ sarvadharmaniḥsvabhāvatāsākṣātkāri
sphuṭataraṃ jñānam utpadyate, tadā bodhisattvaḥ samyaktvanyayābhāvakrāntito darśanamārgotpādāt
prathamāṃ bhūmiṃ praviṣṭo bhavati| ata evāsyāṃ bhūmau prathamato'nadhigatatattvādhigamād
bodhisattvaḥ pramudito bhavati| tata eṣā bhūmiḥ pramuditetyucyate| atra ca dvādaśottaraṃ
darśanaheyaṃ kleśaśataṃ prahīyate|

śeṣāstu bhūmayo bhāvanāmārgasvabhāvāḥ| tāsu bhāvanāheyāstraidhātukāḥ ṣoḍaśa kleśāḥ prahīyante|
asyāṃ ca bhūmau bodhisattvasya dharmadhātusamudāgamatāprabodhāt svārtha iva parāthe pravartanād
dānapāramitā'tiriktatarā bhavati| sa ca bodhisattvaḥ samadhigatatattvo'pi vā yāvann
śaknoti sūkṣmāpattiskhaliteṣu samprajanyavihāri bhavituṃ tāvat prathamā bhūmiḥ| yadā tu
śaknoti, tadāsyāṅgasya paripūrito dvitīyā bhūmirvyavasthāpyate| ata evāsyāṃ bhūmau sūkṣmāpattiskhalitasamudācārāt
śīlapāramitā'tiriktatarā bhavati| sarvadauśśīlyamalāpagamād iyaṃ
bhūmirvimaletyucyate|

sa sūkṣmāpattiskhaliteṣu samprajanyavihārī bhavati| yāvanna śaknoti sakalalaukikaṃ samādhiṃ
samāpattuṃ yathāśrutaṃ cārtham ādharttuṃ tāvad dvitīyaiva bhūmiḥ| yadā śaknoti, tadā tasyāṅgasya
paripūritastṛtīyā bhūmirvyavasthāpyate| asyāṃ ca bhūmau bodhisattvasya śrutadhāraṇyā
sarvalaukikasamādhyābhinirhārārthaṃ sarvaduḥkhasahanāt, kṣāntipāramitā'tiriktatarā bhavati|
teṣāṃ samādhīnāṃ lābhād iya bhūmirapramāṇaṃ lokottaraṃ jñānāvabhāsaṃ karotīti prabhākarītyucyate|

sa pratilabdhalaukikasakalasamādhirapi yāvann śaknoti yathāpratilabdhairbodhipakṣairdharmairbahulaṃ
vihartuṃ sarvasamāpattīnāṃ ca cittam upekṣituṃ tāvat tṛtīyā bhūmiḥ| yadā tu śaknoti
tadā tasyāṅgasya paripūritaścaturthī bhūmirvyavasthāpyate| asyāṃ bhūmau bodhisattvasyābhīkṣṇaṃ
kāyavāṅmanojalpasamatikramaṇāaya bodhipakṣairdharmairviharaṇāt, viryaparamitā'tiriktatarābhavati|
iyaṃ ca sakalakleśendhanadāhasamarthasya bodhipakṣadharmārciṣa udgatatvād arciṣmatītyucyate|

so'bhīkṣṇaṃ bodhipakṣadharmavihārī bhavati| yāvanna śaknoti satyāni bhāvayan saṃsārānabhimukhaṃ
nirvāṇābhimukhaṃ ca ceto vyāvartayitum upāyasaṃgṛhītān bodhipakṣān dharmān bhāvayitum,
tāvaccaturthī bhūmiḥ| yadā tu śaknoti tadā'syāṅgasya paripūritaḥ pañcamī bhūmirvyavasthāpyate|
ata evāsyām iyam upāyasaṃgṛhītā bodhipakṣabhāvanā [paripūritena] suṣṭhu duḥkhena jīyate
abhyasyatā iti sudurjayetyujyate|

asyāṃ cāryasatyākārabhāvanābahulīkārād dhyānapāramitā atiriktatarā bhavati| upayasaṃgṛhītabodhipakṣabahulavihārī
ca bhavati| yāvad na śaknoti saṃsārapravṛttipratyavekṣaṇān nirvitsahayā
cittasantatyā'nimittavihāraṃ samāpattuṃ tāvat pañcamī bhūmiḥ| yadā śaknoti tadā'syāṅgasya
paripūritaḥ ṣaṣṭhī bhūmirvyavasthāpyate| asyāṃ ca bodhisattvasya pratītyasamutpādabhāvanāvihārāt
prajñāpāramitā'tiriktatarā bhavati| ata eva prajñāpāramitāyā atiriktataratvāt sarvabuddhadharmeṣu
abhimukho'syāṃ bhūmau vartata iti kṛtvā abhimukhītyucyate|

so'nimittavihāralābhī bhavati| yāvanna śaknoti niśchidram animittavihāraṃ samāpattum, tāvat
ṣaṣṭhī bhūmiḥ| yadā śaknoti tadā'syāṅgasya paripūritaḥ saptamī bhūmirvyavasthāpyate| asyāmapi
bhūmau bodhisattvaḥ sarvanimittaṃ nirnimittena pratividhyati nimittakṛtavyavahāraṃ ca
na virodhayati| ato'syām upāyapāramitā'tiriktatarā bhavati| iyaṃ ca bhūmiranābhogamārgopaśleṣāt
suṣṭhu dūraṅgamād dūraṅgamā|

sa niśchidrānimittāvihāri bhavati| yāvanna śaknotyanābhogavāhinam animittavihāraṃ samāpattuṃ
tāvat saptamī bhūmiḥ| yadā śaknoti tadā'syāṅgasya paripūrito'ṣṭamī bhūmirvyavasthāpyate|
asyāṃ ca bhūmau anābhogena kuśalapakṣayogāt praṇidhānapāramitā'tiriktatarā bhavati| animittābhogāprakampyatvād
iyam acaletyucyate|

so'nābhogānimittavihārī ca bhavati| yāvanna śaknoti paryāyaniruktyādiprabhedaiḥ sarvākārasarvadharmadeśanāyāṃ
vaśībhavituṃ tāvad aṣṭamī bhūmiḥ| yadā śaknoti tadā'syāṅgasya paripūrito
navamī bhūmirvyavasthāpyate| asyāṃ ca bhūmau bodhisattvasya pratisaṃvid-viśeṣalābhāt prajñābalaviśeṣayogād
balapāramitā'tiriktatarā bhavati| sarvākāradharmadeśanākauśalato'navadyamativiśeṣalābhāt
sādhumatī bhūmirucyate|

asyāṃ ca pratisaṃviccatuṣṭayalabhī bhavati| yāvanna śaknoti buddhakṣetraparṣannirmāṇādi darśayituṃ
paripūrṇadharmasambhogaṃ sattvaparipākaṃ ca kartum, tāvad navamī bhūmiḥ| yadā tu śaknoti
tadā'syāṅgasya paripūrito daśamī bhūmirvyavasthāpyate| asyāṃ ca nirmāṇādinā sattvaparipācanāya
jñānaviśeṣayogād bodhisattvasya jñānapāramitā'tiriktatarā bhavati| iyaṃ ca dharmadeśanāmeghaiḥ
ananteṣu lokadhātuṣu dharmapravarṣaṇād dharmameghetyucyate| aparairapi skandhapariśuddhayādivyavasthāpanaiḥ
bhūmīnāṃ vyavasthāpanamasti, granthavistarabhayān na likhitam|

sa pratilabdha-nirmāṇādivaśito'pi yāvan na śaknoti sarvasmin jñeye sarvākāram asaktam| apratihataṃ
jñānam utpādayituṃ tāvad daśamī bhūmi| yadā śaknoti tadā'syāṅgasya paripūrito buddhabhūmirvyavasthāpyate|
etacca bhūmivyavasthāpanam āryasaṃdhinirmocane nirdiṣṭam| asyāśca buddhabhūmeḥ
sarvākārasakalasaṃpatprakarṣḍaparyantagamanānnāparam utkṛṣṭaṃ sthānāntaramasti
[tasmāt tataḥ paraṃ nāsti bhūmivyavasthā] iti|

asyāśca buddhamūmerguṇapakṣaprabhedo buddhairapi na śakyate sarvākāraṃ vaktum| tasyā aprameyatvāt,
kathaṃ punaḥ asmatsadṛśaiḥ| yathoktam āryagaṇḍavyūhe-guṇaikadeśa-paryanta nādhigacchet
svayaṃbhuvaḥ|

nirīkṣyamāṇo buddho'pi buddhadharmā hyacintiyāḥ||iti|

etāvattu saṃkṣepeṇa vaktuṃ śakyate| [svaparārthasampattiprakarṣaparyantagataḥ, aśeṣadoṣāpagamaniṣṭhāṃ
prāpya bhagavān buddho dharmakāye sthitvā sambhoganirmāṇakāyābhyām anābhogarūpeṇa
aśeṣajagadartha kurvan yāvat saṃsāraṃ viharati|

tasmāt prekṣavadbhiḥ sarvaguṇākareṣu bhagavatsu śraddhā utpadanīyā, tadguṇaparisādhanārthaṃ
sarvaprakāreṇa prayatitavyam| trikāyadivibhāgastu granthavistarabhayānna likhyate|

nayasyānusāreṇa sūtrasya cāṭha

saduktyā'sya mārgasya jinaputrakāṇām|

mayānalpapuṇyaṃ yadāptaṃ ca tena

parāmetu buddhiṃ jaganmandamāśu||

bhūpatiśrīdevarājavacanena] kamalaśīlena bhāvanākramasya ayaṃ saṃkṣepaḥ kṛtaḥ|

bhāvanākramaḥ prathamaḥ samāptaḥ|

